
<h>18 ‘Sɔng- -bha -zogɔndhe -bɔ mɛ =taama</h>

'Ö gun kö "vʋ̈ʋ̈ -ya -da wü -nu =plöö, 'yö- -nu =gban "pɛpɛ 'wo wo 'ko yö 'yö 'wo 'tɔng- (=dhadhua) -ya.

'Yö 'wo- pö 'mɛ "dhʋ̈ -yö yö "dhɛɛdhö kö -yö "yɩɩ -dhiang zë. 'Mɛ 'ö =ya ö -bha zë mɛ =gban -wa "yɩɩ 'to kö -a -mɛ pia" =ya dhi. 'Yaa yö -zë 'ka, kö -wo "yɩɩ 'to "kɛɛ kö mɛ do 'yii kë- 'to, 'mɛ 'ö "yɩɩ -dhiang zë bha, -wa zë kö -wa -wü -bhö.

'Yö 'wo- zü bho sënnë -ta. 'Yö mɛ 'gbɛ -dede 'wo "yɩɩ to "kɛɛ 'yö 'sɔng- (-a bhɔ -yö =gblɛɛn 'ka =ni) 'yii "yɩɩ 'to. Ö bhɔ 'gü =në- -vin doseng. -Aga 'yö 'wo sënnë kun 'wo- zë 'wo- -kpa 'wo- -bhö. "Kɛɛ =dhɛ 'ö -kë =dhɛ -a –nu 'gu 'yii dɔ bha, 'yö 'wo- pö laa -bhö -laa – dhɛ -yö ö -bha bho. -A -bha zü bho -dhɛ bha 'yö -kë "yɩɩ "yɩɩ -sü mɛ =gban 'gü, " kɛɛ 'sɔng- 'yii "yɩɩ 'to 'zü.

=Dh ɛ 'ö -kë =dhɛ laa -bhö -laa 'yii kë ö bo b ha, 'yö 'wo dɔ wo "dhi "tunng kö -yö 'd ho- 'ka "dhiʋ̈. =Dhɛ -dhɛta =ya dɔ -dinngdhö -a -nu -ta, 'wo dho -dhɛ -ga kö 'sɔng- ya "yɩɩ 'to -sü -bha. 'Yö 'wo- dhɛɛ" kpɔ 'wo- pö: ‹‹'Yö 'sɔng- -më 'ö 'ü- "yɩɩ to ?››

'yö- -yɔɔ bɔ 'ö- pö: ‹‹Dhiang 'ö sënnë 'dhö kë- zë =diö bha -yö n 'gü "yɩɩ "yɩɩ -sü -dedewo.››

(Mɛ ‘gbɛ -dhɛ -wo =dhɛ ‘sɔng- ‘dhö. ‘Wo mɛ =gban -wa "kan- -bha ‘nu bha ‘yö wo -zë ‘wo nu- -ta.

Vidrinë Valanngtɛn

<h>19 Mɛ =da -wɔn -yö -gun “gbɩɩ- ‘kpa</h>

=Tanngpukini [-Tan 'pu 'ki 'ni-] =da -zo =ya 'ka, 'yaa gun yöö 'go 'pödhö kö -yö ö 'ziöö- waa- 'dhu -nu =tuaabho -dhɛ 'gü Wagadugua.

=Tanngpukini =da 'ö nu, -yö kë -kë =Tanngpukini -dhɛng -mɛ dhe 'yaa yöö =gwëë mü. =Dhɛ =ya kë 'në 'bha wo -së 'ka kö -yö ö yeekë 'pödhö "iin -a dheebhang 'bha "piʋ̈ Wagadugu -dhɛ bha- 'gü. -A -wɔn 'gü -yö -gun ö 'gü dɔ sië "gbɩɩ- kö- =da -yö pë -së -bhö =ya -nu dhɔɔbhaa -we 'ö 'wo- -dhɛ dolo -a mü. -A -wɔn 'gü -yö kë "pɔ -nu =gban -kun kë "dhʋ̈ -bhöpë -yö kë 'kɔɔdhö -së -dede 'ka. =Ya 'go mü kö ö =da dolo 'dhiitrë -yiisiö -yö =slɔɔ -dhɛkpaɔyi -bha, kö 'yiöö- ('lëë-) 'ya 'dho dɔ ö -bha.

"Kɛɛ =dhɛ 'ö- ma ö bha dhebë -ta =dhɛkpaɔyi do 'ka =dhɛ -dhɛng -mɛ dhe 'yaa yöö 'dho "vaandhö, 'yö "fɔngfɔng -yö ma =Tanngpukini 'gü, 'yö mlɔti -dedewo.

=Dhɛ 'ö- -bha dhebë 'ö- -ga =dhɛ 'wɔn bha 'yaa dhi -sü 'ka ö =gɔn -dhɛ, 'yö- pö yöö- zuë" -kë -sɛa -dhiang zë, 'yö- pö : ‹‹=Ya -kë "dhʋ̈ kö 'ö ö "yan 'to -dee 'në -bha kö 'a ma yë kë -dhɛ -nu yö.››

'Yö- =gɔn -yö -gblan 'ö- pö : ‹‹-Dee 'në -mɛɛ ? -Yö ö "yan 'to -dee 'në -mɛɛ -bha ? Kö bhi =në 'ö 'ü- pö 'sa- -dhɛ -yö nu bhoo. -Yö 'dho 'pödhö kö -yö ö "yan 'to ö =gɔn "wlaansü bha =në- -bha.››

Dhiang -nu bha 'yö ma Kaporalë =Tanngpukini -a dhebë bha- 'ka =dhɛ -dhaa mɛ zua. 'Yö -ya -dɔnbho -a 'ka -sü -bha ö yun 'gü.

=Ya kë =Tanngpukini -gɔ 'ya-. =Ya dɔ -a =da, pë -bhö -dudu, we mü -dudu waa- -bha dhebë 'ö- zuë" =ya -gi bha -a -nu =zinng 'gü. -Aga 'yö dho 'ö we -mü -a -nu -kanng -bha -dedewo 'yö ma ö -bha =dhɛ mɛtii saa- 'dhö, kö 'ö- -zɔn -nu -dhɛ =dhɛ "sɔdha -mü ö 'ka "wɛɛwɛ -mɛ 'yaa -mü ö 'ka. 'Ö nu- "kwanngdhö kö -dhɛkpaɔ "dhiʋ̈ -wo -dhɛ 'yaa =gblɛɛn 'zü 'Yö -ya "kwɛɛ -ta -ma -sü -bha. 'Yö- -ma, 'ö- -ma. 'Yii 'gü yö, 'yö dho 'ö fönɛtrë -ta -ma pinngpinngdhö "kɛɛ mɛ 'bhaa "kwɛɛ "pʋ. 'Yö- pö ö -de -dhɛ ö =da =në- pö 'wa 'dho "kwɛɛ "pʋ-. =Dhɛ -a -bha dhebë 'yaa =mɔɔ- -bha kö -yö 'wɔn suu bha- kë. -Aga 'yö -piö 'bha 'ö gun 'tan -sü 'ka 'kɔ -bha mü, -a sü 'yö- -sɔ 'kpong- "piʋ̈. -Yö -to -a -glɔglɔ kë -dhɛ 'gü, 'yö- -bha dhebë 'dhö "kwɛɛ -pu.

-A "pu -sü =në 'ö "gbɩɩ- kö Kaporalë =Tanngpukini =ya ö bha kwi "pɛn bho ö -ta -ya -ya ö bha dhebë "flʋ̈ -sü -bha =dhɛ mɛ -më -kë.

'Wɔn bha 'yii 'kun bho- -=da 'gü, 'yö =yɔɔn kö 'ö -bho 'kwëë- kë, -a -zo -ya 'ka "mɛ n dë -nu. -A -dede 'ö gun -a 'ziöö- "piʋ̈ 'yö bha. 'Yö -a 'dhu -ma -sü -bha "gbɩɩ- -dede 'ka. 'Yö- -kë ö -de "yaan, 'yö- sɛnngtru -yan 'dhɛ 'ö -blü ö -ta, 'yö- kɔn ö bha dhebë 'ka ö -de "yaan 'yö yö -a =da -bha. 'Yö- -yan bho- 'gü, 'ö- bho- 'gü =sɔbhɛɛ 'ka. =Ya- -pö yöö 'kpɔ ö 'ziöö- 'ka, 'aabhoo =Tanngpukini 'yaa troo kë -mɔɔ 'ka, -a =piaa =në 'ö- wo. =Ya ziaan ta- -gɔ, kö -yaa -yan 'bha bho- 'gü. -A =da 'ö- -kë -kɔ 'ö- -bha 'ö zun "kpɛnng, 'ö dho ö 'dhu =keng-, -Zlaan =në ö bha pë dɔ.

Kö- 'dhu -ya pö sië : ‹‹Yöö n dhe zë -wa !››

"Sanni 'yënng- ('laan-) -yö -wo kö -a =da waa- ö 'dhu =wa 'dho.

-A -bha dhebë -yö kë -nu kö "tʋ̈ng kpö =ya ziö, "kɛɛ kö =Tanngpukini =ya pë 'go -dedewo. Pë bho -sü =gban 'gü, 'yii kë- 'gü 'wɔn 'bha 'ka. =Dhɛ 'kö- =da 'yaa yöö nu 'zü kö -ya ö -bha bho.

'Ö gun 'kpa mɛ =da -wɔn -gun "gbɩɩ-, "kɛɛ -tosɛa -bha -kë "gbɩɩ- 'ö "tʋ̈ng ya- 'gü, -yaa kë "dhʋ̈, mɛ mɛ kwaa- sië wɔn -kɔ 'bha -nu -zü "sɛ 'bha -nu 'gü =dhɛ Kaporalë =Tanngpukini -a "sɛ 'dhö (Buukina Faso).

Dɔ "gbɩɩ- kö mɛ 'gbɛ 'wa 'dho wo -bha kë =dhɛ =Tanngpukini -bha 'dhö -wa !

<h>20 We mü -dudu do</h>

Gɔndënë do bha we mü -kɔ 'ö- -gɔ, -a -naa 'yaa 'dhö. =Ya we mü 'yö =ya -wɔ "bü. -A kë -pë 'ö gun 'yö bha. =Dhɛkpaɔyi do 'ka 'yö- pö ö bha 'bɛɛ- -dhɛ : ‹‹A 'bɛɛ-, we "bhʋ̈ 'ö 'ma- mü 'a -wɔ "bü yaa, 'kaa -dhioo 'në 'bha dɔ n –ta -ee!››

'Kwa- pö "dhʋ̈ kö kwa- -pö =dhɛ 'sëë ya 'ka- -wo pö 'wɔn 'dhɛ 'ö -gü 'ö 'yaa -së -kaa pö n -dhɛ.

Baya

<h>21 =Trɔɔn “gblü yaa- kë -sü ‘gü ?</h>

<h>22 "Flɛɛ mɛ zuë" -kë -nɛɛsü</h>

Gɔndënë do 'bha bha -yö -gun 'kɔ dɔ -mɛ (=masɔnng) 'ka. Dhebë 'ö gun -a -gɔ bha 'yö 'në kpɔ. 'Në bha "tʋ̈ng =gban 'gü "yua =në -a -kë =ooo, 'ö =yɔɔn mü kö =masɔnng mi bha, -a -bha 'wëë- =gbaan 'to 'në bha, -a -bha "yua -bha, kö yöö =de 'pö yë =slɔɔ -sü =gban =ya kë- -bha "gbɩɩ-.

-Aga -dhɛkpaɔyi do 'ka 'yö "yua 'dhö -pö 'zü 'në bha -a -ta dhia" "piʋ̈ do 'bha bha- 'gü kö- dë yöö 'dho yë mɔɔ- -dlhɛ 'gü. -A 'klɔɔ- -mü =dhɛ 'wëë- 'bha 'yaa- -gɔ 'zü. =Ya 'go mü -bhöpë 'ö 'kɔɔdhö, -a =gbaan yën, ‹‹wɛn 'yaa 'dhö kö -bhɔ -ya -bhö.›› Kwa- 'wɔn 'pö =dhɛ 'wëëga 'yaa mɛ -gɔ 'pö mɛ zuë" -yö -kë -nɛɛsü. "Yua -wɔn bhlɔɔ 'ma 'ö wo- 'gü bha, 'yö- pö 'në bha- -dhɛ: ‹‹-Dhɛga, bhii ga bhö ga, 'bha 'dho n sëëbho =dhɛ -kɔ ya- 'dhö. Ü -nu n dha- -wɔn 'gü "iin ü -nu n zë -wɔn =në- 'gü -ee? 'Ö bhii ga -bhö ga "kɛɛ 'wëë- -zë -a 'bha 'yaa n -gɔ 'zü.››

=Dhɛ 'ö- pö "dhʋ̈ 'yö -ziö 'ö dho yë mɔɔ- -dhɛ 'gü. "Dɔɔ 'ka 'yö nu. 'Ö -kpan 'në bha- -bha kö =ya kë "klʋ̈ʋ̈klʋ̈. 'Ö sü- -bha, 'në 'yaa "yua -dhiö 'zü.\

<h>23 Ka- -pö ka "kwi -wo -ma "kɛɛ ‘kaa ‘lɔɔtrë ‘ziuu- dɔ</h>

Gɔndë do 'bha bha -wa -dhɛ "Këëgbö. "Këëgbö 'yaa "kwi -wo ma "kɛɛ "kwi -wo pö -dhɔ 'ö- -kë -a -dhiang 'yaa zë. -Aga yi do 'ka 'yö- -nu -bha 'në -nu 'wo "kwi =plöö 'wo nu =tuuabho kë- 'pödhö. 'Wo gun "kwi -wo pö sië bha, 'yö "Këëgbö "tʋ 'dhö -ziö "kwi -wo do 'ka : 'lotrë 'ziuu- "l'autre jour". "Këëgbö =ya "kwi -wo 'dhɛ bha- -ya ö zuë" "piʋ̈. =Dhɛ 'ö- yi -yö -yö =gwëë, -dhɛkpaɔyi do 'ka =vakanngsü 'gü 'pödhɛ do bha- 'gü, 'yö =klang- -nu 'wo gun woo- "kwi -wo pö sië 'yö =yɔɔn- -nu "sɔɔ 'ö ö "tʋ to- -nu -bha, "kɛɛ "kwi -wo 'dhɛ 'ö- =draan bha 'yii ma -a -nu "dhi. 'Yö- pö- -nu -dhɛ : ‹‹Ka -pö ka "kwi -wo -ma "kɛɛ 'kaa 'lɔɔtrë 'ziuu- dɔ.›› -A -bha 'gü 'waa pë 'bha dɔ =klang "dhiʋ̈.
