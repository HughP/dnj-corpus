
<h>"Yɩɩ -to 'gü -wɔn –nu</h>

<h>1. =Ya buu -da =zloo -bha tele ‘gü</h>

“Bükëmɛ do =në ‘ö dho ö gbö =tuaabho -dhɛ ‘gü “kwi =plöö. -Wa -dhɛ -Dekëyaa. -A ‘dho -kɔ -blɛɛsü =në ‘ö gun “dhϋ bha. “Kwi -naa -ga -pë ‘ö ‘wo- televisiɔnng -kë bha, ‘yii -kpan -bha ‘nu do. =Dhɛ ‘ö =ya -dhɛkpaɛyi =plɛ ‘në ‘bha kë ‘mü, ‘ö- yeekë -dhɛ ‘yaa =gblɛɛn ‘zü, ‘yö- gbö ‘dhö- -bha buu -dee dhɔ kö -yaa pö yöö ‘dho, kö -yö ‘dho- ‘ka.

-Aga, -dhɛkpaɔyi do ‘ka, ‘yö- =da ‘dhö -gapë bha- “dhi -pu -dhɛ kö -ya -ga. -A -gɛn-mü =dhɛ kö mɛ =plɛ ‘ö ‘wo bha =në =wa ‘to “kwanngdhö. -Dekëyaa -yö -gun ‘pë bha =në- -ga sië kö -a =da -yö =gbauu (pë -kpa ‘gü -kɔ) ‘gü, ‘yö =zloo gɔn ‘kpikikpiki -ziisi ‘ö-wo ‘pë bha- ‘gü. “Sia- “sia- bha, -Dekëyaa bha =ya ö -de yö “bü ‘gü. =Ya ziö -kɔnngkɔnngdhö =ya ‘dho ö bha buu bha ‘sü- kö ‘ö- ‘gü dan, “iin kö ‘ö-dee ‘gü yaan’’ bho.

-Wa -pö -zo -ya ‘ka ‘yaa ziaan -së bho mɛ ‘ka. ‘Gbuuu-! =ya buu -da =zloo -bha tele ‘gü; -yaa tele ‘wü -trënkëntrënkëndhö.-Dekëyaa =ya ö -de kë -dedewo yaa =tɔn.

-Dho “kwi =plöö -sü -yö -së “kɛɛ ‘wɔn ‘gbɛ =në- ‘gü.

-Dekëyaa ‘yii =zloo bha =slɔɔ, “kɛɛ =ya ‘go mü =ya mɛ -naa -gapë ‘wü.

<h>2 Dhebë do ‘ö- -bha wun ‘dhö -gϋ =dheglizë ‘gü</h>

Mɛtii “sɛ do ‘bha -yö mü -wa -dhɛ Kamörunö. -Zlaan -kɔ do ‘bha -yö -dhɛ bha- ‘gü, -a -mɛ -nu -waa pö woo ‘sëë- bho, ‘yö =wa “kwi -naa ‘pë ‘wo- -dhɛ buzi bha, -waa dɔ, ‘yö ‘mɛ ‘ö “dhϋ =ya ‘waannu ö ‘gu -ta kplɛngkplɛngdhö =ya ö -bha -gban ö -gɔɔdhö, =ya ö “yan ta kpɛngkpɛngdhö =ya -ya bhɛa’’ -sü -bha. Busi bha =ya yën, ‘yö -Zlaan -gɔ -mɛ ‘kpii- -yaa pö mɛ =gban -wo wlüü’’. -A -gɛn -mü =dhɛ yöö do =në ‘ö buzi dhuu’’ “tϋng dɔ.

-Kaaga, -dhɛkpaɔyi do ‘ka, kö dhebë do ‘bha bha =ya ö bha wun -lö =gblɛn =gblɛn ‘ka -së ‘ka, ‘yö dho -Zlaan -dhɔkëgükɔ bha- ‘gü. -Dhɛkpaɔyi bha, -yö -gun -Zlaan -dhɔkë -dhɛkpaɔyi ‘kpii- -dede ‘ka. Dhebë bha ‘yö ‘pë bha dɔ, ‘waannu ‘ö dho- wo bha, ‘yö- -bha wun ga do ‘dhö -pö -a -de -a buzi bha- -ta, “kɛɛ kö ‘yaa- ‘wɔn dɔ. Wun bha ‘yö -ya “gϋ -sü -bha. -A =fii ‘ö -ya -a -gɔ bha, ‘yö -kë ‘gü -së -dedewo. ‘Yö -kë ‘gü =dhɛ -Zlaan =në =ya lɔɔ, =ya nu dɔ ö “sɔɔ bha. -A “dhia -ma ‘gü-kɔ yaa ‘gü yaa bha- -wɔn ‘gü, ‘yö -ya bhɛa’’ -sü -bha ö faan =gban ‘ka.

=Dhɛ ‘ö wun ga bha ‘ö to klöö-, ‘yö- ‘wɔn- dɔ =dhɛ pë ‘bha -yö ‘ma sië ö -gɔ ‘ka. ‘Yö- pö ö -de -dhɛ: ‹‹Kwaa ‘dho, dügɔmɛ =në =lɔɔ ya, -Zlaan ‘yaa -mü››

=Dhɛ wun ga bha ‘ö -gϋ, ‘ö yö- -gɔ ga -bha -dhɛ -dede ‘gü, ‘yö ö “yan -pu, ‘yö- -dhɛ yö =dhɛ ö bha wun =në -gϋ. “Gbɩ -gbɩ kö =ya “kwɛɛ ‘sü “gbla -sü ‘ka; =ya yö “kpɛnng. -Gbluuuu, “suϋ =ya -da mɛ =gban ‘gü. -A -kpɛɛ -nu ‘dhö, Pasitëë ‘dhö, -a -nu =gban =wa zun “kpɛnng. -Yö -kë -a -nu ‘gü =dhɛ Satan waa- ö =keng- -mɛ -nu =në ‘ö =wa -da -Zlaan -kɔ ‘gü, kö ‘wo ‘wɔn bho- wo ‘gü bha.

-Zlaan -dhɔkë -sü -yö -së, “kɛɛ -a -dhɔkë -kɔ suu =në =ya kë =dɛɛ ‘gbɛ -dedewo.

‘Flanngsü =dhadio

<h>3 Telefɔngdhö =ya mɛ ‘gbɛ -tama</h>

-Mɔɔsiimi do =në ‘ö gun sɔ “vɛdhɛ bho (sɔ pase) sië.

Sɔ “vɛdhɛ -bho ‘ka -pë ‘dhɛ ‘ö -kë kwi -nu -bha ‘ka, ‘ö ‘wo- -gban kuranng -bha bha, ‘yö gun- -gɔ.

-Mɔɔsiimi bha -yö -gun sɔ ‘ö- “pasɩ bho bha, -a “yɛ sië kö ‘pë bha -yö dɔ sië- “sɔɔ mü.

-Aga ‘yö- -bha tiootioo (telefɔngdhö) ‘ö gun- “sɔɔ ‘tablë -ta mü bha, ‘ö -ya “wɩ -sü -bha. Ö -kɔ “pʋ ‘kö- bho, ‘ö- -da sɔ “vɛdhɛ -bho ‘ka -pë -ta bha, -ya kë- ‘gü =dhɛ tiootioo ‘dhö, -yaa ‘sü -yaa =nëng ö “tʋ -bha.

Mɛ ‘ka dɔ bha ‘mɛ bha =ya ö -de =piaa.

Mɛ ‘gbɛ -dhɛ -wo ‘pë -nu bha -a -nu -bha =dhuëngdhɛ ‘gü =dɛɛ.

Kimse Etiɛnë

<h>4 -Zlaan -kɔ ‘yaa =mɔɔ =kwanmɛ -bha -ee?</h>

Dhebë ‘në do =në =ya kë ‘yö =kwanmɛ =ya nu -a -bha glɔɔ =kwaan-. =Ya ‘wɔn =gban kë kö ‘ö -kpan -bha ‘köö ‘kun, -a -kɔ ‘yaa =mɔɔ- -bha.

-Dhɛkpaɔyi do ‘ka -a -nu -gɔ =dheglizö ‘gü, ‘yö Pasitëë ‘ö- -dhɛ mɛ ‘gbɛ ‘bha -gɔ kö –wo -Zlaan ‘tɔ bhɔ, “kɛɛ ‘dodo ‘ka.

Dhebë ‘në bha ‘yö -ya bhɛa’’ -sü -bha ö bha -Zlaan -dhɛ ‘ö- pö: ‹‹‘Yatanna, ü nuwɛɛ; ü kë -wɔn -yö -së. Bhi =në ‘ü “yua bho mɛ -nu -bha; ‘ü -wëë bho mɛ -nu -ta. Ü -kɔ -yö -mɔɔ ‘wɔn =gban kë -sü -bha, “kɛɛ ‘wɔn doseng ‘ö ü -kɔ ‘yaa =mɔɔ- -bha, yö -mü =kwanmɛ ‘kun -sü ‘ka. Ü -kɔ ‘yaa =mɔɔ =kwanmɛ -bha tongtongdhö. ‘Yaa yö -zë ‘ka, ü “gbɩɩ-. ‘Ma ü ‘tɔ bhɔ Yezu ‘tɔ ‘gü.››

=Dhɛ ‘kö- pö: ü -kɔ ‘yaa =mɔɔ =kwanmɛ -bha, ‘yö mɛ ‘gbɛ -dhɛ ‘wo -dhɛga wo “yan “gϋnggü kö ‘wo- -ga -së ‘ka ‘wo- dɔ.

Pliɛɛ bha =dhɛ ‘ö yën, ‘yö Pasitëë ‘dhö- -dhɛ “gϋngta ‘ö- dhɛa’’ ‘kpɔ. ‘Wɔn bha ‘yö ziö- ‘gü -Zlaan -a mɛ bha- -dhɛ. =Dhɛ ‘ö -kë “dhϋ, ‘yö Pasitëë bha ‘ö pliɛɛ -kë -a -bha ‘ka.

-Kaa ‘wɔn dɔ =dhɛ =kwanmɛ bha, -yö =kwan -bho =dimasi ‘ö dhebë bha ‘ö dho- ‘ka -Zlaan -kɔ ‘gü bha =në- ‘ka. “Kɛɛ -Zlaan yöö- -bha =kwan bho -dhɛkpaɔyi bho “gblʋʋ. =Dimasi ‘dhɛ bha, ‘yii kë ‘dho ‘bhlaadhɛ bha- ‘gü.

-Dhɛkpaɔyi ‘ö dɔ =dimasi bha- “piϋ, ‘ö -kë tɛnngyi (-tɛɛdhɔɔyi) ‘ka bha, ‘yö =kwanmɛ bha ‘ü nu ‘bhlaa-. -A glɔɔ “kan -sü =në ‘ö “gbɩɩ-, kö dhebë ‘në bha- =gɔn =ya bɔ- =taama -yaa ‘kun.

=Dhɛ ‘ö -kë “dhϋ ‘yö ‘wɔn =slɔɔ ‘gü =dhɛ -Zlaan -kɔ -yö -mɔɔ =kwanmɛ -bha.

Pasitëë ‘Sita

<h>5 “Sɛ do “kɛɛ -a -ta -wo ‘yaa do</h>

“Kɔdivua ‘në do =në ‘ö dho Mali. -Wo ‘ö Mali -mɛ -nu ‘wo- pö bha ‘yaa- ‘gü ma. Aga ‘yö dho “dhɔɔkɔ do ‘gü, -du “yɔn ‘wo- -dhɛ “kwi -wo ‘gü ‘bëë- bha, -a ‘dhɔ -dhɛ ‘gü.

=Dhɛ ‘ö =loo mü, ‘yö- pö ‘dhɔɔkɔ ‘gü -mɛ -dhɛ: ‹‹A -nu ‘bëë- ‘dhɔ-.›› ‘Yö ‘mɛ bha ‘ö =niëë ö -gɔ -zü mü. ‘Yö =slëë ‘gü ‘ö -dhɛ -ga ‘ö pë “wɛɛ -zɔn. ‘Yö go ‘mü ‘ö- “wɛɛ ‘bha -zɔn. =Dhɛ ‘ö =yɔɔn mü, ‘yö- zuë’’ ga ‘ö- pö -dhɛ -yö -dhɛga “yi -kë -sɛa -pë ‘ö “kwi ‘dhö- -dhɛ kɔnngziölatëë bha- ‘gü; ‘yö ‘pë bha ‘ö- -zɔn, “kɛɛ -a -zo ‘yaa- ‘ka =dhɛ ‘yö bha.

=Dhɛ ‘ö -kë “dhϋ, ‘yö “kɔdivua ‘në bha ‘ö- pö: ‹‹-Aan, yöö -dede bha.››

‘Yö Maliɛn mi, “dhɔɔdɔmɛ bha ‘ö- pö: ‹‹‘Yö ‘bhaa- pö ‘bɛɛri, ‘yö ‘ü- pö ‘bëë-. -Wa -dhɛ ‘bɛɛri. ‘waa- -dhɛ ‘bëë-.››

Ka -bha ‘ka mɛ =plɛ bha de ‘ö tɛanwɔn (gaadee) ‘dhö- “piϋ ?

Perɛzë (Bakué mi)

<h>6 “Tupasë waa- ö dëmɛ</h>

Mɛ do ‘bha =në ‘ö ‘gbɛn- do ‘dhö gun- -gɔ. -Wa -dhɛ Wlɛɛ’’. -A -bha ‘Gbɛn- bha -wa -dhɛ “Tupasë. “Tupasë bha, -yö -gun ‘gbɛn- “wlaasü -dede ‘ka. ‘Gbɛn- suu ‘ö ‘wo- -dhɛ -glɛngdë -a ‘gbɛn- bha, ‘yö gun- do ‘ka. -A dëmɛ -yaa -ya “bü -bha kö -yö wü ‘kun, ‘yö =ya ö yeekë, =ya nu ö yun -zë dan- ö dëmɛ zü -bha. Yi =gban “pɛpɛ ‘ka, ‘yö gun -a kë -yë ‘ka. ‘Wɔn bha, ‘yö- dëmɛ ‘gü kun.

-Dhɛkpaɔyi do ‘ka ‘yö ‘wo dho “bü. -Yö -gun “dhϋ -nɛɛ ‘gü kö ‘pë ‘ö din- ‘dhö- kë sië mɛbhɩɩdhe ‘ka, =ya dɔ ‘ya-. -Aga ‘yö “sɔɔ ‘kpikikpiki do ‘ö gun ziö sië, ‘yö Wlɛɛ’’ ‘ö “Tupasë -ya “sɔɔ bha- -bha. “Tupasë ‘yii ö -de sëë “wɛɛ ‘bha bho. -A -ya “bü -bha -sü =në “gbɩɩ- kö =ya ö yeekë =ya nu ö yun dan- Wlɛɛ’’ zü -bha. ‘Wɔn bha ‘ma yaa ‘ö- wo Wlɛɛ’’ ‘ka bha, ‘yö- pö “Tupasë -dhɛ: ‹‹“Tupasë, =ya dhi. Ü- -kë -së. “Kɛɛ -a ‘wɔn dɔ- ‘ka =dhɛ bhi =në ü -bha ‘dhö “gbɩɩ-. -A -gɛn -mü =dhɛ bhi =në ‘ö ‘bhaa baa -sɛa -bhö wɛn ‘ka. =Ya =gbɔɔn ma -zë a -dho ma pë -bhö.››

Dhiang bha Wlɛɛ’’ ‘ö ö bo- zë -sü ‘ka yi bha- ‘ka “Tupasë -dhɛ, -yö -kë mü =dhɛ, ‘yaa kë ‘mü =dhɛ -ee, =ya kë “Tupasë -gɔ =dhɛ “gblëë- go =fii ‘sü-. =Ya -kpan wü -bha ‘yaa- -bhawɔn ‘to tongtongdhö. ‘Yii kë- ‘kun =kö ‘yaa ö kwaa- -zü. -Yö -kë wü “dhiϋϋ- ‘ka oo, =yɔɔn =në wo- -bha.

-A suu -yö -kë =dhɛ mɛ ‘bha -nu ‘dhö. =Gee “kɛɛ -sü =në -naa pë -bhö. ‘Bha- -naa ‘wɔn kë “lɛɛdhö ‘yaa ‘dho- -nu =gwinng-

-Dua Dhifɔnngsü

<h>7 “Kɔdivua ‘në do =në ‘ö dho =klang- kë- Modhitani</h>

‘Në bha -wa dhɛ Benoa. “Sɛ bha ‘gü -mɛ -nu dhiang zë -kɔ waa- kwa -bha ‘yaa do.

-Dhɛkpaɔyi -blɛɛsü bha, =dhɛ -wa -da =klang- ‘kɔɔdhö, ‘yö ‘mɛtrë ‘ö -ya mɛ -nu -dhɛ -sü -bha kö ‘mɛ ‘yii nu =klang- “dhiϋ ‘ö- -mɛ dɔ.

‘Mɛ ‘dhɛ -yaa ‘tɔ pö, ‘yö- -mɛ -yaa pö: =misiee.

‘Yö- zü bho ‘ö- pö : ‘Piɛɛ-, =misiee. ‘Pɔlë, =misiee. Bɛɛtinö, =misiee. ‘Bɛnë oitö, -suaa. Mɛ ‘bhaa “wɩ. ‘Yö dho mɛ -dhɛ-sü ‘ka “dhiϋ. ‘Zan-, =misiee. ‘Yö dho- ‘ka “dhϋ, “dhϋ, “dhϋ. =Dhɛ ‘ö ö bo, ‘yö ‘Kɔdivua ‘në bha ‘ö ö -kɔ “dhiϋ =wlüü, ‘ö- pö: ‹‹=Misiee, ‘mii n ‘tɔ ma -wa!›› ‘yö -gɔmɛdë ‘dhö- pö -dhɛ -wo ü -dhɛ =dhɛ ? ‘yö- pö: -wo n -dhɛ Benoa. ‘Yö- pö, kö ‘ma- pö ‘nu. Bhi =në ‘wo ü -dhɛ Bɛnë Oitö bha.

=Bangba ‘Bakadhi

<h>8 -Yö -gun “piϋ ‘ö ga kö waa- ö bha dhebë ‘wo ‘dho =geebɔɔ</h>

Gɔndë do =në -a -bha dhebë -wɔn ‘dhö =see ‘pödhɛ do ‘gü Gigloo. -A -wɛɛbho -yi bha, ‘yö ‘mɛ bha ‘ö “gbʋ bɔ ‘ö- pö yöö ö -de zë kö wɛng ‘wo ‘dho do. -A -gɛn -mü =dhɛ -ya -pö ö bha -tosɛa -yö “dhiϋ -bhlɔɔ ‘yaa ‘dhö ‘zü. Mɛ =gban =wa -gban -a -bha kö -yö ö -zo -gban =wa ‘kɔn- ‘ka. -Dhɛ bha- ‘gü, “sɔdha -kɔ =kpaɔ do ‘ö -kë ‘mɛ bha -a -bha ‘kɔ “dhi ‘gü mi do ‘ka, -yö -gun mü. -Aga “fɔngfɔng -da kö bho- ‘gü, kö =ya wlüü’’ -yaa pö: ‹‹-Ka ka kwaa- -zü kö ‘pë ‘ö yöö- kë -ya kë. -Yaa pö yöö ö -de zë, -ya zë -yö ‘dho ö bha dhebë =keng-.››

=Dhɛ ‘ö -kë “dhϋ, ‘yö ‘wo wo =kwaa- -zü.

Ziö ‘ö- wo, ‘yö ö -gɔ dɔ “yi ga ‘kpii- ‘ö ‘pö- “sɔɔ mü ‘wo- -dhɛ N ‘zo- bha, -a =bhaa -zian ‘ka. “Suϋ =ya -da mɛ =gban ‘gü. ‘Yö mɛ -nu ‘wo- pö woo ziö- =keng-, kö “sɔdha gɔn bha =ya “gbla mɛ =gban -ta =dhɛ mɛ ga do ‘ya ‘dho pö ‘ö ‘dho ‘mɛ bha- =keng-. -A -kë “dhϋ -sü ‘gü, ‘yö mɛ =gban ‘dhö ‘yaannu.

=Dhɛ ‘ö- -dhɛ ‘dhö =gwëë -dedewo, ‘yö mɛ ga ‘bha ‘wo =bhɛɛ “sɔdha gɔn bha- -dhɛ kö ‘wo ‘dho wo bhɔɔ’’ bho -dhɛ ‘gü -a =keng-. ‘Yö -wɩ -a -bha.

‘Mɛ -nu bha ‘wo dho, -wo -kpan =Duesɔn -bha kö -yö ‘gbaannu sië “yi “kpʋng “dhiϋ, -yö “yi -ta -ga sië zuudhö. -A -gɛn -mü =dhɛ -yö -gun “dhϋ “yi pa “tϋng ‘gü, kö “yi -ta =ya -wɔ “wɛ mɔngdhö -ziisü ‘ka =ni.

‘Yö ‘wo- pö- -dhɛ: =Duesɔn, ‘bha ‘dho ü -de zë-. -Kwa ‘dho “kwanngdhö.

-A -pö “dhϋ -sü =në ‘ö “gbɩɩ kö =Duesɔn -yaa pö: ‹‹Nu ‘ö ‘ka wo ‘yö -kë, ‘yaa zë- ‘ka, -a -dho -pö “yi ya =bhaa ‘a n -de zë. -De zë -dhɔ -dede -yö -gun n ‘gü, “kɛɛ =dhɛ ‘ö ‘ka- pö “dhϋ, ‘ma- ma; -kwa ‘dho “kwanngdhö.››

<h>9 -Yö -kë ‘gü =dhɛ gɔ -kpɛɛ</h>

-Kwɛɛnë do bha -wa -dhɛ ‘Dunmaagɔn. ‘Dunmaagɔn bha, ‘yii -wo ‘Biya do. -Ziaanwo, ‘yii -wo “kwi =plöö -dhɛ “wɛɛ ‘bha ‘gü do. -Aga ‘yö- gbö ‘dhö nu- ‘sü- kö ‘wo ‘dho ‘Biya, kö -ya -dhɛ dɔ. ‘Dho bha =në ‘ö ‘wo gun wo sië, ‘yö ‘wo dho ‘wo =loo-kpinngga “gbɛɛ ‘ö ‘wo to- -ta ‘wo -wo ‘Biya bha- -ta. ‘Kpinngga bha gɔ -nu ‘ö ‘wo ‘go sië mɛ ‘dho -zian ‘ka, -a -nu -bha -yö -deta. ‘Yö ‘mɛ -nu ‘wo ‘go sië -a -nu ‘dho ‘zian ‘ka ‘pö, -a -nu -bha ‘dhö -deta.-A -wɔn ‘gü, gɔ ‘yaa -gban ‘kwëë-. Gɔ -nu ‘wo ‘go sië “pɛɛn do ‘ka, -wo -to -kɔ “pɛɛn do bha- -ta. -Wo -mɔɔ -bha ‘wo go wo ‘ko -nu =taama -biang “gbɩɩ- -dede ‘ka ‘wo -ziö ‘ka wo ‘ko -ta.

Gɔ ‘ö ‘Dunmaagɔn-nu ‘wo gun- ‘gü bha, -yö -gun gɔ “gblϋgblϋ ‘ö mɛ -kaɔng “saɔplɛ -nu sü, ‘wo- -dhɛ “kwi -wo ‘gü ‘kaa- bha- do ‘ka.

‘Dunmaagɔn -zë -yö -gun -ya-sü ‘ka gɔ fönɛtrë -bha.

-Kpinngga bha =në ‘Dunmaagɔn -naa gɔ ‘dhö =loo- -ta. -Dhɛta =ya dɔ dinngdhö gɔ ‘gü. ‘Dunmaagɔn dho “kan ö -ta kö gɔ ‘në sɛɛnnë (‘dɛdɛ) do ‘bha =ya nu =ya ziö-nu -ta “wɛ “viʋʋ- dhö ö “truu “wɩ -sü ‘ka panpaan, panpaan, panpaan. ‘A, kö ‘Dunmaagɔn =ya “gbla -yaa pö: ‹‹‘Aaa, -ka -dhɛ -ga -wa! -Ka ‘klɔɔwɔn ‘kpii- -ga! Gɔ ‘në sɛɛnnë (‘dɛdɛ) ya, -kaa -ga ‘ö -ziö ö =dhoo -ta ya! ‘Ma zetɔngdhe. ‘Pë ‘kö ‘yii kë =kö ‘kpii- ‘ö- -gɛn ‘dhö “gbɩɩ- ya, =ya kë =diö =dhɛ ‘ö =dhoo ya- ‘dhö, -yö -dho kë ‘wɔn “gbɩɩ- ‘ka ‘sa -wa!››

‘Yö mɛ =gban ‘dhö =wɛnng “yɩɩ- ‘gü.

-Yö -kë ‘Dunmaagɔn ‘gü =dhɛ gɔ -yö -kpɛɛ =dhɛ mɛbhɩɩdhe -yö =kpɛɛ.

<h>10 “Sɛ do “kɛɛ- -tawɔn ‘yaa do</h>

=Klang- do =në ‘ö gun -Buakɛɛ “Kwi waa- Mɛtii -nu =gban -bha- ‘ka. Kwaa- ‘në -nu ‘ö ‘wo gun ‘mü, -wa mɛ -dhɛ =Baba Sebasiɛn, ‘ö go -Tɛɛdhö. Yö =në -Zlaan -bha ‘sëëdhɛ ‘ö -kë Naɔ -Së ‘Sëëdhɛ ‘ka bha, -a -blɛɛsü -bɛn zë.

=Klang- bha- ta, pë -bhö “dhɛdhɛ =ya -wo, mɛ =gban -wo -dho pë-bhö-dhɛ ‘gü, pë-bhö ‘gü -kɔ ‘gü. -Aga, -dhɛkpaɔyi do ‘ka, ‘yö =tabɛdhi (‘taablë) ‘ö Sebasiɛn ‘ö gun- -bha bha, “Kwi -nu ‘bha waa- Mɛtii -nu ‘wo gun -ya -sü ‘ka- -bha. Pëbhee ‘ö gun yi bha- ‘ka, -tɔ -yɛsü waa- pë “wɛɛ ‘bha -nu -mü.

‘Pë bha -wo -gun -a -bhö sië “gbɛɛta ‘në -nu zë -sü ‘ka -së ‘ka. Sebasiɛn -zë =ya ö bha -tɔ kpö ‘sü, ‘yö ö =zlɔɔ ‘ö kpɔdhɛ “lɛɛdhö, ‘ö- ga =gban =wüü =wüü Mɛtii ‘dhu ‘ka -së ‘ka =ni, kö- “yɔn =gban -yö ‘go- ga -yö ‘ko “dhiϋ -dhɛ -nu =gban ‘gü “pɛɛpɛdhö. ‘Wɔn bha- -ga ‘yö “Kwi gɔn do ‘gü kun, ‘yö- pö Sebasiɛn -dhɛ: ‹‹Sebasiɛn, yi -zë =ya kë yi -gɔ “sɛ ‘gü, ‘gbɛn- -nu =në ‘ö ‘wo wü ga -zë -a -bhö =dhɛ -kɔ ‘ü kë sië ‘ka bha- ‘dhö.››

Dhiang bha ‘ma -kɔ yaa ‘gü yaa ‘ö- -kë Sebasiɛn ‘ka bha, ‘yii kë =mɔɔ- -bha kö -yö ö “dhi “pu tongtongdhö kö -yö ö -bha pö. ‘Yö- kun ö -bha ‘yö ‘wo dho pë -bhö -sü ‘ka “dhiϋ, ‘yö pëbhee -dede ‘dhö yën.

=Ya kë ‘pö “Kwi -nu wɔkɔ ‘gü, =wa pë -bhö, ‘yö ‘wo pë ‘në ‘bha ‘ö dho ‘pë ‘ö ‘wo- -bhö bha- lɔɔ-, -a -ziöta. ‘Pë ‘ö woo- ziö Pëbhee bha- -ta bha, ‘yö gun “dhɛga ‘ka. “Kwi -nu-wa -dhɛ saladö. Saladö bha ‘yö ‘wo nu- ‘ka ‘wo -ya -a -bhö -sü -bha. Sebasiɛn -zë -a -dhɔ ‘yaa- kë, -a -wɔn ‘gü, ‘yaa gun- -bhö sië.

“Kwi gɔn do ‘ö dhiang zë- -dhɛ bha kö -yö dɔ ö “dhi “tunng ‘yaa ‘dhö. ‘Yö- pö: ‹‹Sebasiɛn, -bhö saladö -bhö -dhe.›› -A -pö “dhϋ -sü bha -yö -kë =dhɛ -gwëmɛ -yö ö “yan to wɛnga -gɔ. Kö =Baba Sebasiɛn -ya pë lɔɔ- -ta ö faan =gban ‘ka, -yaa pö- -dhɛ: ‹‹‘Ö Mɛtii -nu yi -gɔ “sɛ ‘gü, “bhlaa -nu, -bho -nu, -du -nu =në ‘ö ‘wo “dhɛ -bhö.››

Kwa dë -nu -wa -pö woo- dhiang -bha =dhɛ ‘mɛ ‘ö ‘yaa =plɛ dɔ, -yö -dhɛga -bho ‘në -së -gbeng ‘gü. ‘Mɛ -nu ‘kö ‘wo gun ‘taablö bha- -bha, dhiang zë -kɔ ‘ö Sebasiɛn ‘dhö- zë- ‘ka “kwi gɔn -dhɛ, ‘ö =nëng ‘ka- -ta bha, -wo kë ‘wɔn -slɔɔ ‘gü =dhɛ ö bhlɔɔ =në- bho- -gɔ bha. -Wɛɛɛ, -a =gbaan =wɛnng “yɩɩ ‘gü.

‘Wɔn bha ‘yö ma “Kwi gɔn bha- ‘ka, “kɛɛ -a “wɩ -kɔ ‘slë ‘yaa gun, kö- wë =gbaan kë -zɔɔndhe ‘ka =dhɛ =kɛnng ‘ö ‘wo- -ziö “yi “wɔ -sü ‘ka- ‘dhö.

“Kwi gɔn -zo ‘yaa- ‘ka =dhɛ “sɛ do “kɛɛ -tawɔn ‘yaa do.

=Baba Sebasiɛn

<h>11 Dümɛ tii ‘ö go =Dakaa</h>

-Mɔɔssiimi do bha -wa -dhɛ Seidu.

Seidu -yö -gun “kwi gɔn do -bha pë -kpamɛ ‘ka “Kɔdivua. =Dhɛ ‘ö ‘wo- gba “tɛɛ pa -dhɛkpaɔyi (kɔnngzie) ‘në ‘bha ‘ka, ‘yö dho wo -gɔ “sɛ ‘gü, ö -mɛ -nu =tuaabho. -Yö -to mü ‘yö dhe sü. Dhebë tii =gblɛɛn “gbaklaagbaklaa (faanfaansü.) =Dhɛ yöö nu ö bha dhebë bha- ‘ka, ‘yö =sua -kë -dhɛ ‘ö- pö yö -zë ö -gɔmɛ ‘kpii- ‘ka kwaa- “sɛ ya- ‘gü.

=Dhɛ ‘wo nu ‘wo =loo, ‘yö dho =kö ö bha dhebë ‘ka -dhɛ ‘ö gun -wɔ sië -bha ‘gü. -Dhɛ bha, -a -de -wɔta ‘dhii- ‘yaa gun -së.

-A -wɔn ‘gü, -dhɛkpaɔyi do ‘ka, =dhɛ ‘ö- -gɔmɛdë (=patrɔnng), ‘ö -ziö ‘ö dho yë “dhiϋ, -a -dhɛ ‘yii =gwëë ‘yö nu ö bha dhebë ‘ka ‘kɔɔdhö ‘yö ‘wo dho “kwi gɔn bha, -a -gɔ ‘dhii- -ta =zɔɔ kö ‘wo wo -de “dhia bho ‘dhii- “plëë -plëë -ta mü-wa!

“Kwi gɔn =de ‘pö ‘ö =loo yë “dhiϋ, ‘yö- -zo ‘dhö bhɔ pë ‘bha ‘ka, ‘yö ö yeekë ‘ö nu -a ‘sü -dhɛ ‘gü. ‘Ö =loo, ‘yö gɔ “truu -piö, ‘ö- -piö, ‘ö- -piö; -a -gɛn -mü =dhɛ Kö Seidu ‘yaa “kwɛɛ “pʋ sië.

“Suϋ yaa ‘ö -da Seidu ‘gü bha, ‘yö ö bha dhebë -da “kwi gɔn -bha sɔ -nu -dun ‘gü -pë ‘gü. -Wa -dhɛ “kwi -wo ‘gü plakaa. ‘Yö- “dhi ta- -zü; ‘yö -ziö ‘ö dho “kwɛɛ “pʋ -dhɛ ‘gü ö -gɔmɛdë -gɔ.

=Dhɛ “kwi gɔn bha ‘ö -da ‘kɔɔdhö, ‘yii dhiang “wɛɛ ‘bha zë Seidu -dhɛ. Ziö =në- wo ‘ö dho ‘kɔdhi ‘ö -wɔ ‘gü bha- ‘gü. -Aga, ‘pë ‘ö- -zo ‘dhö bhɔ- ‘ka bha, ‘yö -gun plakaa bha- ‘gü ‘pö. -A “dhi ‘ö dho- “pʋ-, ‘yö -kpan dhebë bha- -bha mü. “Suϋ yaa ‘ö -kan “Kwi gɔn ‘gü bha, ‘yö Seidu -dhɛ -biang ‘ka, ‘yö- dhɛa’’ kpɔ ‘ö pö-: ‹‹‘Yö -më ‘ö ya ?››

Seidu =de ‘pö “suϋ ‘ö -da ‘gü bha, -a zuë’’ =gbaan ‘wü- -bha. -Aga, ‘yö- pö: ‹‹=Patrɔnng, =sɛ ‘diaablë ‘nuaa- dö Dakaa.›› -Waa pö “dhϋ kö -wa -pö dümɛ tii ‘ö go Dakaa.

‘A, kö “kwi gɔn =ya ziö -biang ‘ka, =ya ‘dho =polisë -dhɛ kö -wo nu -wo ‘diaablë ‘nuaa- dö Dakaa bha- ‘kun.

‘Ö nu =polisë ‘ka, kö Seidu =ya ö bha dhebë zun ‘nu “kpɛnng. -A kë “dhϋ -sü bha- ‘gü, ‘wii -kpan -bha.

-Kwaa ‘wɔn dɔ =dhɛ “kwi ‘gbɛ -dhɛ -wo “suϋ- dümɛ -gɔ -dedewo. -A -wɔn ‘gü, -dhɛkpaɔyi ‘ö dɔ- “piϋ, ‘yö waa- Seidu ‘wo ‘kɔ “wɛɛ sü, ‘wo wo =kwɛɛ- -wlö ‘wo- ‘kɔ ‘dhɛ bha- to ‘diaablë ‘nuaa dö Dakaa -gɔ.

Kimse Etiɛnö

<h>12 =Ya ö dëmɛ -a ‘gbɛn- -kpa -a -dhɛ</h>

-Mɔɔsiimi do bha, -wa -dhɛ Zɔnnggo. -Yö -gun “kwi gɔn do -bha pë -kpa -mɛ ‘ka. “Kɛɛ ‘yaa “kwi -wo ma -së “wɛɛ ‘bha wo.

-Dhɛkpaɔyi do ‘ka dhia’’ “piϋ kö- =patrɔnng yöö ‘dho yë “dhiϋ, ‘yö- pö- -dhɛ: ‹‹Zɔnnggo, ‘ilë ‘fo prepaare -puu lö ‘siɛng.›› -Waa pö “dhϋ “kwi -wo ‘gü kö -wa -pö -bhö pë -kpa ‘gbɛn- -dhɛ.

Kö ‘gbɛn- ya, -a -bhö -wɔn -yö -gun Zɔnnggo ‘gü -blɛɛsü -ee? =Dhɛ “kwi gɔn bha ‘ö bo ziö -sü ‘ka bhoo, ‘yö- -bha ‘gbɛn- gɔn -ziisü bha- zë. “Sanni ‘yënng- (‘lën-) -yö -ya mɛ -gɔ =zinng ‘gü (=midi) kö ‘gbɛn- bha =ya ma -së -dede ‘ka, “plëëplëë ‘ka =ni.

=Dhɛ ‘ö =midi ‘ö -wo, ‘yö “kwi gɔn ‘ö nu pë -bhö -dhɛ ‘gü. ‘Ö gun -blɛɛsü =ya nu, ‘yö ‘gbɛn- bha =ya “wɩ- -bha. “Kɛɛ -a ‘dhɛ ‘ö ya, -Suaasuaa. =Ya gɔ “truu -piö, ‘gbɛn- ‘yaa “wɩ. =Dhɛ ‘kö Zɔnnggo ‘ö “kwɛɛ -pu ‘ö -da gɔ ‘ka ‘kuu- ‘gü, kö -ya -ya Zɔnnggo dhɛa’’ ‘kpɔ -sü -bha: ‹‹‘U ‘ɛ lö ‘siɛng- Zɔnnggo ? (‘gbɛn- ‘mɛ ?)

‘Yö Zɔnnggo ‘dhö- pö: ‹‹=Patrɔnng, ziɛɛ plepaadhe =puu lö ‘siɛng- -oo (‘ma pë -kpa ‘gbɛn- -dhɛ).

=Dhɛ -a =patrɔnng bha ‘ö -da ‘kɔɔdhö, ‘ö ö -kɔ -zu ‘yö nu ‘ö -ya ‘taablë -bha kö ‘ö pë -bhö. ‘Tɛa- ‘kpikpi ‘bha -yö -gun ‘taablë -ta, =dhɛ ‘ö pë bho- “dhiϋ, ‘yö -kpan ‘gbɛn- -wü -bha kö =ya ‘tɛa- pa. Kö =ya “gbla! -yö -to “gbla -dhɛ ‘gü ‘yö Zɔnnggo ‘dhö- pö- -dhɛ: << =Patrɔnng, tua’’ di plepaadhe =puu lö ‘siɛn- -oo!››

‘Wɔn bha ‘yö ma “kwi gɔn bha- ‘ka, ‘yö wü -pë dɔ Zɔnnggo -gɔ, ‘yö- -kë yë ‘gü.

<h>13 -Tɔ ‘ö- -gɛnga ‘dhö do</h>

“Kwi gɔn do =në ‘ö- pö ö bha pë -kpa -mɛ -dhɛ -yö -tɔ do -kpa. ‘Ö dho ‘go- yë “dhiϋ =midi ‘ka kö- -tɔ =ya ma. ‘Yö ‘wɔn =slɔɔ- ‘gü ‘taablë -bha =dhɛ -tɔ bha- “gban ga do ‘yaa mü. =Dhɛ ‘ö -kë “dhϋ, ‘yö pë -kpa -mɛ bha- dhɛa’’ kpɔ -tɔ “gban ga do ‘ö to- -wɔn ‘ka; ‘yö- pö ö =patrɔnng -dhɛ -tɔ =gban “pɛpɛ “gban ga -yö do.

‘Yö- =patrɔnng ‘dhö- pö: ‹‹‘Bha- -dhɛ yö ‘mɛ do =dhɛ -tɔ “gban ga -yö do? ››

‘Wɔn bha ‘yö -kë -nu -gɔ zɔɔdhe ‘ka. ‘Yö- =patrɔnng ‘dhö- pö: ‹‹-Ko ‘dho -dhɛga -tɔ -kluu ‘gü kö -tɔ “gban ga ‘dhö do kö ‘ko- -dhɛ yö.››

‘Yö ‘wo -ziö. ‘Wo =loo mü kö -tɔ -dhee do -yö -ya sië ö -yaan -ta. ‘Yö “kwi gɔn bha ‘ö- pö: ‹‹-psss, -psss.›› -Aga, ‘yö -tɔ bha ‘ö =wlüü. ‘Yö “kwi gɔn ‘dhö- pö: ‹‹‘Bha -dhɛ yö -ee? ‘Bhii- pö -tɔ =gban “gban ga -yö do -ee? ››

‘Yö pë -kpa -mɛ bha ‘ö- pö: ‹‹=Patrɔnng, -tɔ bha ‘ö gun gbɔ ‘gü, n -zo -yö kë -bhɔ; ‘mii kë- pö: -psss, -psss =dhɛ ü -bha ‘dhö, ‘pë ‘ö -kë ‘ö- “gban ga ‘dhö do bha, ‘yö bha.

Kimse Etiɛnö

<h>14 ‘Mɔngtrë telefɔngnë dhe</h>

-Mɔɔsiimi do bha -wa -dhɛ Kɔnngpaore. -Yö “kwi gɔn do -bha gaadiɛng ‘ka “Kɔdivua.

‘Mɛ bha =dhɛ ‘ö kɔnngzie =slɔɔ, ‘yö dho ö -mɛ -nu =tuaabho -a -nu -gɔ “sɛ ‘gü, -a -de -gɔ ‘pödhö, “kwi =plöö -dhɛ ‘ka =gblɛɛn. ‘Mɔngtrë ‘ö “dhɛdhɛ =ya -wo ‘ö -wɩ bha, -yö kɔnngpaore -gɔ. -A dë -nu waa- “tɛɛbë -nu ‘ö ‘wo ‘pödhö bha, ‘wii -kpan ‘mɔngtrë suu bha, -a -bha do.

=Dhɛ Kɔnngpaore ‘ö =loo ‘pödhö, ‘yö mɛ “pɛpɛ ‘ö ‘wo bha, ‘wo nu- =tuaabho. -Aga, ‘wo dho “kan wo -ta kö- -bha ‘mɔngtrë -ya ya “wɩ -sü -bha. =Dhɛ ‘ö -kë “dhϋ, ‘yö Kɔnngpaore ‘ö -ya ö “kaa bho -sü -bha ‘ö- pö: ‹‹-Ɔɔ, =patrɔnng =de ‘pö, kö ‘maa =loo -ee. -Mëwɔn ‘ö -kë ‘zü “Kɔdivua? ››

=Dhɛ ‘ö- pö “dhϋ, ‘yö ‘mɛ ‘wo gun ‘mü bha, -a mɛ ‘bha -nu ‘wo- dhɛa’’ kpɔ ‘wo- pö: ‹‹‘Yö -më ‘ö -kë mü?››

‘Yö- pö- -nu -dhɛ: ‹‹N =patrɔnng =në n -dhɛ ‘Kɔdivua. -Ya -pö ‘a n yeekë “vaandhö. -A -kë “dhϋ -sü bha, ‘maa maa =gwëë yö. -A “slë ‘yaa n “yaan.››

‘Yö mɛ =gban ‘wo -ya pö -sü -bha: ‹‹Ü =patrɔnng ya, -a kë -pë-yö ‘ya- =dhɛɛ!››

Tɛanwɔn (gaadee) -ya -pö -ka n pö. ‘Slë ‘ö Kɔnngpaore ‘ö- -kë bha, -a kë -gɛn -mü =dhɛ mɛ “pɛpɛ ‘wo nu- =tuaabho bha, =ya ö -zo ‘gɔn, ‘yö- pö ö zuë’’ “piϋ: ‹‹Mɛ “sunma ‘ö ‘wo nu ya maa ‘go mɛ =gban saan ‘ka ‘mɛ ? “Slë =në maa- mɔɔ- -bha kö ‘a ‘dho “vaandhö, ‘yii kë “dhϋ, ma ‘wëëga yöö yën kö gɔ =saa ‘ya ‘dho =slɔɔ-.››

<h>15 -A “siϋ =ya ziö</h>

Mɛtii -nu kwaa- wɔkɔ ‘gbɛdhɛ -nu -wo mü ‘ö ‘bha kë ‘wɔn “gbɩɩ- “iin-wëëwɔn ‘bha ‘gü, ‘ö wɔkɔ -nu bha saan” =në ‘wo ma ü -bha do ‘ü dho ‘ka.-A suu ‘bha-mü “Sɛnufo-nu wɔkɔ ‘ö kwaa-kpan-bha kwa “dhiϋ ya- ‘ka. “Sɛnufo -nu ‘ö ‘wo- -nu Tiegbadha waa- Nafadha -nu -kë bha, -a -naa mɛ =gee bho -kɔ -yö doseng. =Gee do ‘bha -ya -nu-gɔ mü ‘ö Tiegbara -nu ‘wo- -dhɛ Yaradiɔɔgë, ‘yö Nafara-nu ‘wo- -dhɛ nɔɔgɔnkpelgë; =gee bha =në mɛ =gee-da “sɛɛdhö. =Ya ö bo, ‘yö ‘mɛ ‘ö- -bha mɛ bun bho bha,-yaa gba-du do ‘ka.-Du-wɔn ‘kö bha, yö-zë “flɔti-mü.-A mɔɔ” mi këng do ‘yaa ‘dhö.

=Dhɛ ‘ö-kë ‘pö =dhɛ ga =de ‘pö ‘mɛ -nu ‘ö “flɛɛ ‘dhö- -nu-bha =dhɛ =Lazaa ‘ö -Zlaan -wo ‘sëëdhɛ -ya-dhiang zë ‘dhö bha, -a-nu =gban-wëë ‘yaa- kë bha, -aga, -dhɛkpaɔyi do ‘ka ‘yö ‘në glɔɔn’ do ‘wo- -dhɛ Sodho ‘ö pë ‘bha yaa- -gɔ bha, -a-bha dhebë dhe-kɔ kun.-Ka-wëëwɔn-ga; pë ‘bha yaa- -gɔ. Yöö ‘go-du ‘ka “mɛ kö-ya nu =gee bha- -dhɛ ? Ga ‘yaa yi ‘kpɔ =tɔn =dhɛɛ, n dë-nu ! Sodho ‘tɔngdë-wɔn “gbɩɩ- -sü do-yö ‘pödhɛ bha- ‘gü ‘wo- -dhɛ Tio. ‘Yö Sodho-yö dho- “piϋ kö-yö ö-ta ‘kun-du-wɔn “gblʋʋ “piϋ; “kɛɛ kö Tio ‘yaa yö “gwɛɛ “kɛɛ -ta ‘yaa- ‘wü (“flɛɛmɛ -mü ‘pö). ‘Yö Tio-ya pö- -dhɛ: ‹‹Sodho!-A “siϋ =ya ziö. Yaradiɔɔgë-yaa “siϋ-dede ziö.-A-bha-du-wɔn “dhiϋ =ya ziö. Wɔkɔ suu ‘dhɛ ‘ö ya,-kwa “slë mɔɔ- -bha kö-yö yën. Ü “tʋ ‘to n-bha. Ü mang Tio -mɛ n-dɔ. =Ya kë ‘wɔn sɛɛnnë-nu ‘ka, ko ko ‘ko-ta-kun ‘gü. ‘Wɔn ‘dhɛ ‘ö-gban-du -wɔn-bha bha, mɛ kpɛnngdhö ‘ö maa ‘dho- “piϋ kö-yö “wɩ- -bha kö-yö-du “pɔ, “iin ‘wëë- ga ‘pɔ dɔ ko-bha, n “yan ‘yaa- “dhiϋ. ‘Pë ‘a dho pö ü-dhɛ, yö-mü =dhɛ ‘wɔn ‘dhɛ ‘ö-kë ‘wɔn ‘sɛɛnnë-nu ‘ka ga-wɔn bha- ‘gü, -a wo-zë-nu “yan bhɔ.-Du ‘yaa n-gɔ, “kɛɛ ‘wɔn ‘dhɛ ‘ö-gban-bha, -a ‘to n-gɔ. Kwa-dho “slë “wɛɛ ‘bha mɔɔ-. “Kɛɛ, “kɛɛ, ü -de ‘kun Sodho.-Bin ‘gü-wɔn-mü. Mɛ =plɛ ko =zinng “gü-wɔn-mü. “Wënng ‘ya ‘dho- ‘wɔn ma- tongtongdhö, ‘yii kë “dhϋ, -wo-dho ‘wɔn-wɔ ko-ta. Ü bha dhebë dhe =gee bha -kaa ‘sü kö ‘ka ‘dho- ‘ka bun =taa.›› =Dhɛ ‘ö- pö “dhϋ, ‘yö ‘wo-kan wo ‘kwëë-.

-Kwaa ‘wɔn dɔ ‘ka =dhɛ Tiegbadha waa- Nafadha-naa-gblü ‘pɔn-kɔ -yö doseng.-Blɛɛsü ‘gü, -glüga ‘kpii- =gblɛɛn do ‘ö- -bha =gblɛɛn-dhɛ ‘ö dho “sɛɛdhö ‘ö waa- -gɛn-yan ‘buang- -buang-yaaga (-waa pö “dhϋ kö-wa-pö ‘mɛtrë-yaaga) ‘ö ‘wo dho =mɔɔ-, -a pɔn.-Gblü dhee” =në bha. =Ya ‘go mü, ‘yö- -gblü bha-a zü-gɔ -dhɛ ‘ö bha, -a-bha mɛ =kwaa “piϋ-ziö bha-wa-gblü ‘në ‘pɔn.-Gblü ‘në bha, -a-bha =gblɛɛn-dhɛ ‘ö nu “dhuϋ-, yën-yö ‘mɛtrë do.-A ‘dhɛ ‘ö dho “kpʋng ‘gü mi =yën-yö-mɔɔ ‘mɛtrë =plɛ -bha.-A -bha “dhi “gbɛɛdhɛ -yö ‘mɛtrë do.-Glü ‘në bha, ‘yö ‘wo mɛ =gee-wɔ ‘gü. =Ya kë “dhϋ, ‘yö =wa nu mɛ =gee bha- ‘ka-glü bha “dhi-bha, ‘yö Yaradiɔɔgë =ya dɔ -glü dhee” bha- ‘gü =ya ö-kɔ ‘kpɔ mɛ =gee-gɔ -ya ‘ma- ‘ka-gblü ‘në bha- ‘gü. =Ya ö bo ‘yö =ya-gblü ‘në bha- “dhiϋ ta-tiantiandhe ‘ka. =Ya ö bo “pɛɛpɛdhö, ‘yö-ya-da, ‘yö ‘mɛ ‘wo to =wa “sɛ ‘wo- pɔn bha- =loo-gblü dhee” ‘gü-waa ta kpɛnngkpɛnngdhö. =Wa ‘dho “kwanngdhö, ‘mɛ ‘ö-bha mɛ ‘dhö ga bha, -yö-to “sia bha ‘ö-du bha nu.

-Aga, ‘yö Sodho =da bha-dho ‘ka-gblü “dhiϋ “tϋng-yö =loo.

Mali-mɛ -nu-naa plezidanng zii do ‘bha ‘wo- -dhɛ Umaa Konadhe ‘yii- pö =dhɛ ‘Wɔn ‘ö- “slë ‘yaa ‘dhö, kö- “slë-yö-dhö-ee? -Aga ‘yö Tio-yö-ziö-gblɛɛn ‘kpɔ ‘gü ‘ö dho ‘ö-wɔ -gblü ‘në bha- ‘gü, ‘yö ‘ö “yan to.-A-dhɛ ‘yii =gwëë ‘yö Yaradiɔɔgë waa- ö-ta-bha-mɛ -nu ‘wo nu mɛ =gee bha- ‘ka, ‘yö =lɔɔ -gblü dhee” ‘gü, ‘yö ‘dɔɔnnu.-Du-wɔn yaa ‘gü yaa gun ‘ö wo- -gɔ ‘gü bha, ‘yii-dhɛ -ziaan-ga-gblü ‘në ‘gü. =Dhɛ ‘kö bo lɔɔ -sü ‘ka-gblü dhee” ‘gü bhoo, -a pö =në ‘ö- wo: ‹‹-Ka n gba mɛ =gee bha- ‘ka.›› -A-bha-pö “dhϋ-sü =në “gbɩɩ- kö Tio =ya bɔ -gblü ‘në ‘gü =ya ö-wo “gla, -yaa pö: ‹‹-Wa ü gba ‘ka, kö ‘ü n gba- ‘ka.›› “Kɛɛ -dhɛ ‘ö-kë =dhɛ mɛ -nu dhiang zë-wo =ya gun =ya kë ‘gbɛ bha, Yaradiɔɔgë ‘yii ö “tϋng “bhɩɩ- kë-wo ‘ö-we bha- ‘gü.-Ma ‘në sɛɛnnë ‘bha =në kö bho- “tʋ -bha. ‘Yö-kë ‘gü-së kö ‘ö- ‘gü ma ‘kpakpadhö. ‘Yö- pö “gbɩɩ- ‘ka: ‹‹-Ka n gba mɛ =gee bha- ‘ka yö.›› ‘Yö-wo do bha ‘ö- pö- -dhɛ: ‹‹-Wa ü gba ‘ka, kö ‘ü n gba ‘ka yö.›› -Aa -wo ‘dhɛ ‘ö-we bha-yö-gun “puu-a “tʋʋdhö.-A-kë “dhϋ-sü bha- ‘gü, “suϋ yaa ‘ö-da ‘gü bha kö-ya “gbla, -yaa pö: ‹‹-Ka dɔ -dhe n dë-nu! ‘wɔn ‘bha-yö-gblü ya- ‘gü.-Ka ka “tʋ ‘to.›› ‘Yö- ‘mɛ -nu ‘wo gun “gbʋ bɔ sië oo, -a ‘mɛ -nu ‘wo gun =gbang dɔ sië oo, -a -nu =gban ‘wo dɔ dinngdhö. ‘Yö Yaradiɔɔgë ‘ö- pö ‘bha wo: ‹‹-Ka n gba mɛ =gee bha ‘ka yö.›› ‘Yö-wo do bha ‘ö bɔ ‘mü ‘ö- pö: ‹‹-Wa ü gba ‘ka, kö ‘ü n gba ‘ka yö.›› -Gbuuu, kö mɛ =gbaan ziö-bɛng ‘ka, -wa “kan Yaradiɔɔgë-zü ‘kwëë-. =Dhɛ ‘kö- -dhɛ yö “dhϋ bhoo, ‘yö- pö yöö “kpʋng ‘kun-bɛng ‘ka. =Sua ‘ö-kë, kö Tio =ya bɔ ‘mü =yën-yaa ‘sü- -gɛn do ‘ka =dhɛ ‘sëë- -yö-tɔ ‘në sü =dhɛ mɛ -yö-më-kë-a pö-sü ‘ka: ‹‹=Dɛɛ -zë ‘bhaa bhii-du-bhö, -a-gɛn-mü =dhɛ ko-dho ‘dho =geebɔɔ.››

-Yö de =në- “piϋ =dhɛ ‘ö ga? ‘A- ! kö Yaradiɔɔgë-ya-ya ‘ö-de-takɔɔ -sü-bha ö-gɛn ‘gü zë-sü ‘ka. ‘Wɔndɔmɛ -nu-wa-pö: Troo “dhiϋ-yö-to-a-së-ta.›› -A-kë “dhϋ-sü bha- ‘gü, ‘yö-kë Tio ‘gü-së kö ‘ö ö kwaa- -gɛn-zü kö mɛ -nu ‘wa ‘dho nu- ‘wo ‘wɔn =slɔɔ ‘gü =dhɛ yö =në bhɔ bha.

-A-kwaa Yaradiɔɔgë-gɛn-zü-sü =në “gbɩɩ- kö Yaradiɔɔgë =ya-gblü ‘kun =dhɛ mɛ -më-kë =ya ziaan ‘kun ö gɔɔ.-A ziö-sü =në “gbɩɩ- kö Tio =ya ‘go ‘pö-gblü ‘në ‘gü =ya ziaan “wɛɛ ‘sü =ya ‘dho “kwanngdhö.

-A-dhɛ -yö-wɔ -së ‘ka, ‘yö-kwɛɛzë-nu waa- ‘në glɔɔn’ “gbϋgblϋ ‘bha-nu ‘wo nu ‘wo Sodho =da =gee bha sü “sia- ‘wo- bun bho-gblü bha- ‘gü.

‘Ö sü ‘wɔn bha- -bha ‘ö nu yö ‘ka =dɛɛ -bha, Yaradiɔɔgë ‘yaa “wɩ- -bha ‘köö mɛ =gee bho. ‘Wɔn ‘dhɛ ‘ö-gban-du-wɔn-bha bha, =ya yën. ‘Mɛ ‘ö- -bha mɛ =ya ga ‘yaa-du nu ‘zü. =Gee bha-yö-wo, “kɛɛ ‘wo ‘dho sië mɛ =gee ‘ka bun =taa, -wa =yɔɔn- -dhɛ “sɔɔ, ‘yö yö -zë =ya ‘dɔɔnnu ‘bhadhö, =ya ö-gɔ -wɔ “gbɛɛ ‘ka-ya-dhɛ -ga bun bho-dhɛ ‘gü.

Mɛ ‘taɔngdë -nu ‘ö ‘wo mɛ bho ‘wɔn ‘gü =dhɛ Tio -nu ‘dhö =dɛɛ, -wo ‘dodo.

‘Tio- ‘Musa

<h>16 ‘Gbɛn- ‘yaa bo ö-ya-kɔ ‘ka</h>

Gɔndënë do ‘bha bha-wa-dhɛ =Tɛtɛyankan [=tɛ =tɛ =yan ‘kan]. “Zʋʋmi “gbɩɩ- ‘ö mɛ =gban ‘dhö- dɔ -a -bha “gbɩɩdhɛ -bha -Gbogboplöö [-Gbo -gbo =plöö] yö-mü. “Zʋʋmi “gbɩɩ- “wɛɛ ‘bha ‘yii =slɔɔ -a “dhiϋ “iin -a “wɛɛ ‘bha ‘yii ‘dho =slɔɔ -a -ziaan ‘gü –a -bha “gbɩɩdhɛ ‘kosɔn. –A -bha “zʋʋdhɛ -gee ‘ö dümɛ -nu kun- ‘ka, -wo-gun -a-dhɛ sië -zuzugwɛ [-Zu –zu -gwɛ] =Gee bha- -bha “gbʋʋdhɛ -dhiang ‘yaa gun zë sië. Dümɛ -nu =gban –wo -gun “suϋ sië- -gɔ -a -nu-bha “sɛ -kɔ “pɛɛn ‘dhɛ ‘kö bha- -ka-yënngyënngsü. ‘Bhü kë -dhɔ -zë ‘ö =Tɛtɛyankan -bha, kö-yö bo-da-sü-zë ‘ka ö-gɔ “zʋʋdhɛ -kɔ -zë ‘gü bhoo, kö “gbʋ =ya “wɩ “kwanngdhɛ ‘bha ‘gü ( kö ga =ya bhɔ ‘mü).

=Tɛtɛyankan ‘tɔ -yö-gun bhɔ -sü ‘ka-kwɛ ‘gbɛ -dede ‘ka-a -züzüdhɛ =gban ‘gü.-A-bha “pɛɛn ‘dhɛ ‘kö bha- -ta, ‘ö dho- ‘ka “dhϋ zian “wɛɛ -ziaan ‘ka. ‘Mɛ ‘kö yöö dɔ- -gɔ -gɔn-yan ‘gü, ‘yaa gun tongtongdhö.

“Kɛɛ kwa dë-nu -wa-pö =dhɛ “dhiëng ‘yaa ‘to-kɔ do-ta.-Yö-kë mü =dhɛ ‘yii kë ‘mü =dhɛ -ee ? ‘Mɛ bha-kaa-ga, =ya “wɩ -Zlaan-wɔn-bha. =Ya ö-de nu =Yesu-dhɛ. =Tɛtɛyankan =ya ö kwaa- -zuzugwɛ -zü-Zlaan waa- mɛ “bhɩɩ--nu =gban wëë’ dhö. ‘Yaa- ‘gü pë ’bha ‘ka ‘zü. “Binma-dhɛkpaɔ, -a-bha ‘wɔn =gban-gɔ -yö-ya

-Zlaan -wɔn =në- “gblʋʋ “piϋ. =Yesu ‘ö go Nazadhɛtö =në =taama-sü ‘gü, wɛng- -nu =në –a –nu -gɛn ‘dhö piöö- sië “kwëë-wëëwëësü. ‘Wɔn-nu ‘wo-gban =Yesu -wɔn-bha, =ya -ya -a -nu draan- -sü -bha-së ‘ka =ni. ‘Ö =yɔɔn mü kö =ya kë -dedewo-Zlaan ‘gü mi “gbɩɩ- -dede ‘ka mɛ =gban wëëdhö. -A -bha-Zlaan -wɔn ‘yaa gun -pö sië “yi =bhaa tongtongdhö.

“Kɛɛ -Kaa-ga, =Tɛtɛyankan-bɔ “yi =bhaa (batize) “tϋng =ya -wo -waa -dhɛkpaɔyi-ya. -Dhɛkpaɔyi bha, -yö-gun-dhɛkpaɔyi ‘kpii- ‘ö suu ‘yii =slɔɔ ‘nu do, “iin ‘ö ‘yii ‘dho =slɔɔ- batɛmë-zë-wɔn “gblʋʋ “piϋ, =në- ‘ka.-A “kwi “gblϋgblϋ-nu ‘wo -kë-a-gɔ “pɛɛn-ta -mɛ -nu ‘ka,’wo-dhɛ =gblɛngblɛn-nu ‘gü oo, -a “kunmana-nu, =dhuutii “pɛpɛ ‘wo-naa “pɛɛn -zë-ta, -a-Zlaan ‘gü-mɛ suu =gban “pɛpɛ ‘wo =dheglizë suu =gban ‘gü ‘ö-da ‘ka mɛ ‘wɛɛ ‘bha-nu-bha, -a-nu =gban -wo kë-nu ‘wɔn bha-ta. =Dheglizë-bha pa-sü -zë-a suu ‘bha ‘yii kë “dhϋ do.

‘Yö de nü ‘yaa “piϋ ö “yan-yö dɔ “zʋʋmi “gbɩɩ- ‘ö =ya ö kwaa- ö bha “zʋʋdhɛ -kwɛɛ -zü, ‘ö woo- batize, -a-dhɛ ‘gü? ‘Wɔn -së “sunman bha, -yö mɛ -to “kwanngdhö-gɛn-bho “wɛ -ee? ‘Ö =dhɛ piϋ’’-da-mɛ -bha ‘wɔn ‘dhö, kö =dheglizë ‘yii kë ‘yuöö- bhɛ ‘kpii- -dede ‘sü piϋ’’ ‘ka-ee? Mɛ “bhɩɩdhe ‘ö bhɔ -dhɛ bha- ‘gü, -wo-gun ‘gbɛ =dhɛ “su söng’ ga-nu ‘dhö dhang- -bha.

“Kɛɛ -ka-dhɛ -ga, ‘gbɛn- ‘yaa bo ö-ya-kɔ ‘ka =tɔn n dë-nu. =Dhɛ =wa wo bo =Tɛtɛyankan-bɔ “yi =bhaa-sü ‘ka, ‘ö ‘wɔn ‘ö kë-wɔn ‘ka-waa =gban kë ‘ö =Tɛtɛyankan waa- -Zlaan-gɔ “dhiϋ-mɛ ‘kpii- -waa mɛ -tiaandhe-kpɛɛ -nu ‘wo gun-ya-sü ‘ka mɛ =gban “pɛpɛ wëëdhö =dheglizë ‘gü bha, ‘wɔn =gbaan yën-wo wo =zlɔɔ sië kö ‘wo zun “kpɛnng, “kɛɛ kö-dhɛta =ya dɔ dinngdhö kö “wϋng-ziaan =ya ziö mɛ -nu -wa -wo-ma, ‘wo dho-dhɛ -ga kö =Tɛtɛyankan-ya-kë mü =dhɛ ‘yii kë ‘mü =dhɛ -ee? Kö- -gɛn “dhiϋ =ya-zuö. Mɛ -nu ‘wo dho “kan- wo-ta kö-ya pö sië: ‹‹’Oo, -zuzugwɛ, ma =gee, bhi ‘ö bhii doseng =në ‘gü “gbɩɩdhɛ ‘ö ü-gɔ ‘ö dho ‘to- ‘ka “dhϋ bha, -bhö nu ‘kii n dha-dhe!››

Dhiang bha-yö kë mɛ =gban “dhi-dɔ bong ‘ka.

“Yϋ-më ‘ö-kë ‘yö ‘yii kë- pö: ‹‹=Yesu Klisi ‘ü go Nazadhɛtö nu ‘kii n dha, ‘yö- pö--zuzugwɛ -zë-a-dhɛ -yö ö dha… ?››

Mɛ ‘gbɛ -dhɛ -wo -da -Zlaan ‘gü “kɛɛ ‘waa wo kwaa- wo wɔkɔ zii ‘kö bha- -zü tongtongdhö =dhɛ =Tɛtɛyankan ‘dhö.

Nanakwa

<h>17 -Më ‘ö -kë ‘wo- -dhɛ “Kanngdhiϋ [“kanng “dhiϋ]?</h>

‘Sangtaa-pö bha, ‘pödhɛ ‘kpii- -mü ‘ö-ya-sü ‘ka Gbiaangwinng [Gbiaan =gwinng-] “Kʋbhɩ ‘gü. ‘Yënng- -wo -zian ‘ka danwo pö “sɛ ‘gü. ‘Yö mɛ =ya kë “kɔdivuaa “sɛ ‘gü ‘ö ‘yënng- -pö-zian ‘ka. ‘Ö go Gbiaangwinng ‘ö dho ‘Sangtaa, “kidhʋng-kaɔn-yiisiö ö ga do (41). ‘Yö go “Maadhö ‘ö bɔ Gbiaangwinng ‘ö dho ‘mü, ‘ö “kidhʋng-kaɔng “saaga ö ga -yiisiö (84).

Sangtaadhɛ bha, “Gwɛɛtaa “sɛ -todhϋ-sü-bha ‘pö- -mü.-Kwɛ “gbli =plɛ waa- -kwɛ “sɔɔdhu (2005) ‘gü, ‘yö guvɛɛnöma ‘ö- gba “kumana “blëngnë ‘ka.

Sangtaadhɛ bha, -kwɛ -dede ‘ö “kɔdivuaa-mɛ -nu ‘kwa-ya ‘flëë- ‘gü-sü (depanngdanngsü) =slɔɔ ‘ka bha, kö =klang- -kɔ ‘në sɛɛnnë do-yö mü. Mɛ doseng ‘ö gun =klang- -gɔ -mɛ ‘ka, ‘ö yö nü ‘ö ö bha =klang- “kwanngdhɛ -ya, ‘yö ‘wo gun- -dhɛ sië -Dhuaa Aanri, ‘yö gun ‘Sangtaa mi ‘ka.-A-bha “=klang- “kwanngdhɛ bha, ‘yö ‘wo gun- -dhɛ sië =zuënng gɛnngdhö.-A-gɛn-mü =dhɛ =zuënng kpö -yö-gun mü. =Zuënng bha, “dhü-mü ‘yö bhɔ ‘ö kpö ‘ka-dhɛ do ‘gü.-Wa “dhü-kë döng kpee’’ ‘ka.-Yö “ziɔɔnziɔɔn ‘ka-a “yɛ -dhɛ -yö ‘ya-.-Wo-mɔɔ -bha ‘wo =klong wo dhɔɔbhaa ‘ka. -A kwɛɛ’’ ‘në-nu bha =në =misié -Dhuaa Aanri ‘ö gun =klang- -nu -ma sië- ‘ka -wëëwëësü.

-Waa pö mɛ -nɛɛsü, Aanri -yö -gun -a mɛ do ‘ka -dedewo. =Ya ‘go mü -a -bha “kwi -wo pö -wɔn –yö -gun “gbɩɩ- -dedewo =dhɛ ‘pë ‘ö “kwi =në- ‘ka ‘dhö. Mɛ ‘bhaa danwo ga do pö =klang- “kwanngdhö, “kɛɛ kö ‘në-nu ‘ö ‘wo nu =klang- “dhiϋ bha, ‘pë ‘wo- -dhɛ “kwi -wo, ‘waa ‘dho -zian waa- nu -zian dɔ tongtongdhö. Mɛ ‘bha -nu -wo -go ‘bhlaadhɛ -nu ‘ö “kwi-wo ga do -ziaan ‘yaa “wɩ -bha, -a-nu ‘gü ‘wo nu. ‘Mɛ “ʋʋ ‘mɛ ‘ö danwo pö =klang- “dhiϋ, pë-yënngsü ‘bha -yö -gun mü ‘wo- -dhɛ “kwi-wo ‘gü sɛnngbɔdhö, ‘wo nu- ‘ka ‘wo- -da -a -mɛ bhɔ ‘gü. ‘Pë ‘ö bha, du -sö -mü, ‘yö ‘wo ‘gɔ- “yi -suö -a -bha, ‘ö klɔɔn’’ ‘dhö -ta -sü ‘ka- -bha yaa -yënngsü ‘ka =ni. -A -dhɔ ‘yaa gun mɛ ‘bha kë sië. -A -kë “dhϋ -sü bha- ‘gü, ‘mɛ ‘kö ‘yaa ü “piϋ ‘ü -ya, kö bhii “slë mɔɔ- -bha kö “kpʋngtaa -zlaan =gban “pɛpɛ -wo nu ü-dhɛ “tɛɛ -dede ‘ka. =Klang- -nu ‘kö “wɩ -dhɔ ‘yaa-nu kë, -wo-dho dɔ wo “dhi “tung =klang- kë “tϋng ‘gü ‘ö to- ‘ka- “dhϋ ‘ö “dɔɔ ‘dhö -da ‘wo dho “kwanngdhö, kö ‘wa ‘dho “kwi -wo yaa pö- ‘ö ‘wo ‘pë bha -ya -a -nu bhɔ -bha.

-A “tϋng bha- ‘gü, ‘mɛ ‘dhɛ ü wee’’ =ya ü ‘kun, ‘bha pö bhii -wo “kpɛnng, “pɛnbhɩsɔn -gbadhɛ -wo-mü: ‹‹=Mɔsie pɛɛmɛte ‘mua- =dö sɔɔtii silë ‘vu ‘plɛ-.›› ‘ka. ‘Pë bha -a -pö “dhϋ -sü ‘ö gun “kwi -wo ‘gü, “tϋng bha- ‘gü -wo -ta “dhuϋ- -tiaandhe ‘ka, -yö-gun =dhɛ -gblü ‘dhö.

‘Mɛ -nu ‘ö-nu-gɔ ‘gü ‘dhö gun-së-dedewo =wa-pö =dhɛ -kɔ ya- ‘dhö:‹‹=Misie, plɛmɛte ‘mua- =dö siɔɔtii “siϋ luu’’ ‘plɛ-.›› “Kɛɛ -ziaanwo ‘mɛ -nu ‘wo- pö =dhɛ -kɔ bha- ‘dhö bha, -wa -kë “kpënng- ‘ka.-Waa -ga =dhɛ wo wee’’ -yaa -nu ‘kun -dee ‘gü, ‘yö ‘wo dho “vaandhö -gɔmɛdö -kuu “dhiϋ “pɛngbɩsɔn bha- -gbadhɛ. =Yakë “dhϋ “sanni -wo ziö wo “gblʋʋ do bha- ‘gü, -a pö “dhϋ -sü ‘ka kö -yö -gɔmɛdë -zo ‘kun ‘në ‘bha wo, kö -a -nu wee” -yaa -nu ‘kun =tɔn “pɛɛpɛdhö, ‘yö to- ‘gü ‘wo -wo “kpɛnng =tɔn.

“Kɛɛ mɛ =gban -bha -gleng ‘yaa do. =Klang- “dhiϋ ’në ‘dhɛ ‘ö ya, -wa -dhɛ -Tiagbö. -Tiagbö -zë -dhɛkpaɔyi do ‘ka =dhɛ -a wee’’ -yaa ‘kun =tɔn “pɛɛpɛdhö, ‘yö gun wlüü -naa =tɔn ‘ö dho =misie Aanri wëë’ dhö “pɛnbhɩsɔn -gbadhɛ -dhɛ ‘gü. ‘Dho ‘yii kë- bho “waadhö bha-a-gɛn-mü =dhɛ kö ‘yöö- (‘lëë) waa- “suϋ -nu -wa kë sië. -Yö -kë mü =dhɛ ‘yii kë ‘mü =dhɛ -ee, -dhɛ -ta =ya dɔ dinngdhö.-Goplöö [-go ‘plöö-] ‘ö mɛ ‘bha-nu ‘wo- -dhɛ -dɛ -maa ‘wo =zuënng kpö bha- ‘gü bha, -dhɛ -ta =ya ga-nu-ta. =Klang- -nu =gban =wa wo “yan -ya -Tiagbö -ta. ‹‹-Tiagbö ‘ö mɛ ‘dhö- dɔ ya, -a -kɔ -yö-dho =mɔɔ- ‘pë ya pö-sü-bha =nɔɔ -ee? ›› : Mɛ ‘bha-nu-wa-ya wo-de dhɛa’’ ‘kpɔ -sü-bha wo zuëë’’ ‘piϋ =dhɛ -kɔ bha- ‘dhö.

-Tiagbö =ya ö-kɔ “klën kë ö-tong-ta =dhɛ -kɔ ‘ö mɛ =gban ‘wo gun- kë -sü ‘ka “tϋng bha- ‘gü ‘dhϋ, -ya -ya pö -sü -bha: ‹‹=Misie, prɛmɛte, prɛmɛte “si luu’’ ‘frɛ.›› -A -pö-sü =në “gbɩɩ- kö =misie Aanri =ya “gbla =dhɛ mɛ -yö -më –kë -yaa pö: ‹‹-Më? Ü- -pö =dhɛ? -A pö ‘bha wo kö ‘a- ‘gü ma -së ‘ka.›› ‘Yöö- -bha -Tiagbö kë -sü waa- “suϋ -nu =gban -wɔn ‘gü, -a ‘dhɛ ‘ö dho- pö-, -ya -pö ö -wo =wlöö: ‹‹=Misie, prɛmɛte, prɛmɛte “si luu’’ ‘frɛ-.››

Kö Aanri =ya “gbla do ‘bha wo -yaa pö: ‹‹Ü- -pö =dhɛ? ›› ‘Ö dɔ mü kö-ya dɔ -Tiagbö -gɔ ‘ya-, kö-ya ö “dhiϋ -dhɛ ‘kun kpɛnngkpɛnngdhö kö- wee’’ ‘ya ‘dho -wo. Kö -yö kë sië ‘zë -zë ‘zë dhö.-A ‘dhɛ ‘ö dho pö- =taama, -ya-pö: ‹‹Misie, a- -pö maa ‘dho “kanng “dhiϋ.›› -A-pö “dhϋ -sü =në “gbɩɩ- kö =ya “kwɛɛ ‘sü =ya zun “kpɛnng. ‘Yii-dhɛ -ziaan -ga ö =taama tongtongdhö. ‘Ö dho -yö ö -gɔ -dɔ ö -mɛ -nu “piϋ dhɛngdhö doseng. Dhɛngdhɛ bha, =në ‘wo ‘wɔn =gban-kë-bha. ‘Sangtaa “dhɔɔyi =në ‘ö ‘wo nu- ‘ka “dhɔɔ ‘gü.

-Yö -sü-dhɛkpaɔyi bha =në- -bha, ‘yö =klang- -nu ‘wo-Tiagbö -dhɛ “kang “dhiϋ. ‘Tɔ ‘ö bha -yö -tun -a -bha =dɛɛ.

-Wa-dhɛ -Tiagbö “Kang “dhiϋ.

‘Vasiafa =Diɔmangde
