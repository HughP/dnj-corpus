
<h>17. -Wo mɛ tii saa- kë mü =dhɛ ?</h>

-Wo -mɔɔ -a -bha 'ö 'wo- -kë "dhü 'bha 'ö "bü 'ö 'wo- -dhɛ gwɛ -a 'ka ; gwɛ 'ö bha, -a 'dhɛ 'ö "pɛ -sü 'ka ö -bha, 'ö- =blüng tii 'dhö 'go -sü 'ka- 'gü, kö saa- -ya 'gü. "Kɛɛ -a =blüng dan nü 'ö 'wo wo wo nɛa- -bha, 'yö wo gun -naa -a -dhɛ yö-. -A din =ya kë -nɛɛ -sü kö saa- =ya 'gü. 'Yaa -nɛɛ -sü kö saa- 'yaa- 'gü. Saa- =ya kë- 'gü, 'yö 'ü- -kan 'ü -ya "siϋ -ta 'yö -gϋ. 'Yö 'tɛa- =wlü 'ö- -yɛ 'dhö "kan -sü 'kan 'ü- sü, 'ü sɛɛ" "kɛan sü. 'Yö pë -yaaga -naa 'ö -kë "yi -loo 'gü -pë do 'ö 'yaa bhɔ -a do 'ka. 'Yö sɛɛ" "kɛan bha 'ü- kpɔ "yi -loo 'gü -pë bha- "dhiϋ, 'yö 'tɛa- bha, 'ü- zü dɔ- -ta. 'Bha- kë "dhϋ, 'yö 'pë 'ö 'ü -a -gϋ bha, -a "yʋʋ bha 'ü =loo 'tɛa- bha- 'gü. "Sanni -yö kë "dhϋ, kö 'bha "yi dɔ "siϋϋ. "Yi "wɔ -sü bha, 'yö 'bha- =loo "yʋʋ bha- -ta ; 'bha =loo- -ta, kö ü "yʋʋ 'ü pë =loo sië- -ta bha, -a dan sië sië ü 'nɛɛ- 'ka. 'Bha- -ga =dhɛ saa- 'yaa- -bha 'zü, 'yö "yi 'ö sɛɛ" =wlöö pë 'gü bha, 'ü- dɔ "siϋϋ, 'yö =tɛɛ, 'ö =tɛɛ, 'yö =bhϋϋ ; 'yö ö =kpong -kë "puu 'ka, 'yö 'ü- bho "siϋ -ta 'ü- dɔ "sia-. "Kɛɛ kë 'ö- wo sië "dhϋ bha kö wɛn "yɔn -yö ü "sɔɔ. Wɛn "yɔn 'ö bha 'yö 'ü- 'tɛa- 'në -yan -yaaga dan. =Ya 'go mü 'yö 'ü =kpong bha, -a 'tɛa- yan do dan 'pö. 'Bha ü bo, 'yö 'ü gbɔ do dɔ "siϋϋ, wɛn "yɔn bha, 'ü =loo 'gü, =kpong 'ü- dan bha, 'ü- =loo- -ta, 'ü "dhü -ziö -a 'gü, 'ü -ziö 'gü, kö -yö "tɛa sië 'pö =nɔɔ sië. =Ya bo "tɛɛ -sü 'ka "dhϋ, -a "yɔn =ya "bhϋϋ, 'yö saa- 'ö =wlüü -vɔɔdhö, 'yö 'ü pë kpa- "dhiϋ. -A "yɔn =ya "bhϋϋ "pɛɛpɛdhö kö -ya kë saa- 'ka. 'Yö 'ü -kluu 'në sü 'ü- bho- -ta, 'ü =loo pë 'bha 'gü. 'Bha- ga =dhɛ -a -kpɛa 'ö to bha, "yɔn -yö -tun -a =wlöö, 'yö 'ü pë kpa- "dhiϋ, 'ü "siϋ -ya -a -bha. "Yɔn bha =ya "bhϋϋ, 'yö 'ü ü yeekë 'zü ü- bho 'ü- =loo 'tɛa- 'gü, 'yö 'ü- 'gü sa. =Ya =dhiëë, 'yö 'ü- kpö -kë.

-Wo mɛ tii saa- -kë "dhϋ.
