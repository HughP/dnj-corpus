
<h>19. Dü -wɔn -yö -bhɔ tɛan- -bha</h>

Dhɛkpaɔyi do 'ka kö n =nimɔɔ "Dhɛkpɛɛ Lepe -bha 'në 'ö 'wo gun -a -dhɛ sië =Madhi 'yaa ö 'flëë- 'gü -Buakɛɛ, 'yö 'wo go- 'ka mü, 'wo nu- 'ka "Maadhö 'Blokɔngso Lepe =pöö. Mang -dede a kë -dho mü 'a -kpan 'në bha- -bha kö -a "dhi =ya ta, -a "yan =ya dɔ -gɛɛngdhö ziisü 'ka =ni. Minë do 'bha -yö -gun mü "zʋʋmi 'ka 'ö 'wo gun- -dhɛ sië "Gwëë Wlobɛɛ. -A 'dhö, =Madhi bha -a dhe 'dhö, n =nimɔɔ Lepe 'dhö, ma 'dhö, yi -gun 'kɔɔdhö "yua -mɛ bha- "piʋ mü.

-A -ga 'yö "Gwëë Wlobɛɛ 'ö =Madhi dhe dhɛa" kpɔ 'ö- pö : « N "na, ü 'dhu 'ö -wɔ ya bhi nü ü -kɔ 'dhö -a -bha. =Dhɛ 'ö "dhϋ ü kwaa- -zü. A 'wɔn -dɔ =dhɛ =ya kë dü =plöö -kɔ "ʋʋ -kɔ 'ö- 'gü, -wo dü -gɔ -ta -dhɔ. -A -kë "dhϋ -sü bha- 'gü, =ya kë ka kpö 'gü mü -wo mɛ -gɔ -ta -dhɔ -më nü- 'ka ? Dɔ "gbɩɩ- kö 'ü "wɩ- -bha kö 'në 'ö -wɔ ya -a -gɔ -ta -yö 'dhɔ kö -yö dha kwa -gɔ -dhe. 'Pë "ʋʋ 'pë 'ö bhaa- -pë -yö -dho ü -kɔ =slɔɔ-. » =Dhɛ 'ö- pö "dhϋ, 'yö dhebë 'në bha 'ö- pö -ya kë wo -gɔ mü, -wo mɛ -gɔ -ta -dhɔ 'wëë- "gblü -yiisiö nü- 'ka. 'Mɛ 'ö 'bhii- nu, 'yö 'ü -bho do 'dhö, wang 'në sɔ do waa- 'wëë- "gblü do 'dhö, 'ü- -nu nu. =Ya kë "dhϋ 'bha za dhi- 'ka, dü -mɛ -nu -kpɛa -nu -wo -wɩ -a -bha. "Siasiabha kö 'pë -nu bha Lepe -yaa -nu mɔɔ- =dhɛ mɛ mɛ "yan "pɛɛn do gɔ zë. Kö "Gwëë Wlobɛɛ -yaa -nu nu dhebë 'në bha- -dhɛ kö -yö 'dho- 'ka. 'Yi gun- kë sië "dhϋ bha kö -tɔ -dho 'kɔɔdhö "tϋng -ya =loo. -A kë "dhϋ -sü bha- 'gü, 'yö 'a pö Wlobɛɛ -dhɛ : « "Yϋ "bin 'ö- =gbaan 'ma ya, dhebë 'në 'ö ya -yö -dho 'go- gɔ 'ka 'mɛ "dhɛdhɛ suu ya- 'ka kö -yö 'dho- 'ka =Gööwlöö ? » 'Yö Wlobɛɛ 'ö ö -kɔ -yɛ n -bha =dhɛ 'a dɔ n "dhi "tunng. =Dhɛ 'ö -kë "dhϋ, 'yö 'yi yö "kpɛnng, 'yö dhebë 'në bha 'ö to 'kɔɔdhö mü.

=Dhɛ 'ö -kë 'pö =dhɛ "bin -yö -gun 'ma sië, 'ö 'a gun 'go sië "kwanngdhɛ 'ö gun -ya -sü 'ka =gblɛɛn -a 'gü bha, 'yö 'a dho.

-A -ta -dhɛkpaɔ tii 'gü, 'yö Lepe gbö do 'ö 'wo gun- -dhɛ sië 'Blɛɛzö 'ö nu n "piϋ 'ö- pö =Madhi bha -a -wɔn =ya see-.

'Yö 'a -ziö 'a dho mü, 'yö 'a Wlobɛɛ dhɛa" kpɔ =dhɛ dhebë 'në bha -yö kë -dho -ee ? 'Yö- pö =dhɛ dhebë 'në bha -yö kë -dho dümɛ -naa 'viɔng 'gü =Gööwlöö ( n -ma ma -kɔ -blɛɛsü nü 'ö gun bha ), "kɛɛ 'ö =loo mü -a "tɛɛbë -nu 'wii kë "wo -kɔ -ya pë -nu 'ö kë dho -a -nu 'ka bha, -a -nu -bha. -A -kë "dhϋ -sü bha- 'gü, -a -bha ö "dhiϋ yeekë -sü kö -yö nu "Maa =yën bha, 'yö -a "tɛɛbë -nu 'wo- to -ziaan 'wo =Madhi -takpɛadɔ do.

'A- 'wɔn dɔ -dhɛ 'ö -bha =dhɛ dü -wɔn bha -yö -bhɔ -bhɔ tɛan- -bha 'yö bha.
