"Nimlʋʋ : 001 'Zë Zë -kwɛ 2005 	"su

–bha ‘sëëdhɛ -mü	

"Gwɛɛtaawo	

Dhiang -wo -tiaandhe
'WƆN -TAƆNG -MA 'GÜ 'SËËDHƐ
-Më 'ö -kë 'yö- -dhɛ 'dhö- -bha kö
'wɔn -taɔng -ma 'gü 'sëëdhɛ -yö kë
kwa -de -wo -nu 'gü ? -Më 'ö -kë 'yö
'yaa 'to "kwi -wo waa- -wo "wɛɛ -nu
woo doseng –bha? -Kwaa 'wɔn dɔ'ka =dhɛ "kwi –wo waa- -wo "wɛɛ
-nu bha kë 'ö- wo =bhlëësü mɛ -nu
"yan 'gü "kpʋngtaa bha, -a -wɔn 'kun
'ö- -mɛ -nu -wa wo "gbɩɩ-, 'ö 'wo
=baa -a -nu -bha, 'yö -kë. =Ya kë
"dhϋ kö -yö -së kö 'mɛ 'ö "dhϋ -yö ö
-de gaa- pë 'kun -së, kö -a =bhlëë -yö
kë mɛ "wɛɛ -nu "yan 'gü. 'Yaa yö -zë a 'ka, -wo 'bha 'yaa =bhlëësü kö -yö
ziö- 'ka -wo 'bha -ta. -Wo =gban -yö
doseng. -A -kë "dhϋ -sü 'gü, kö- -dhɛ -

ya -bha kö 'kwa kwa -de -wo 'ö -kë
=Dan -wo 'ka bha, 'kwa baa- -bha kö
=bhlëë -yö kë- -bha. -Kwaa 'wɔn dɔ'ka =dhɛ 'mɛ 'ö 'yaa ö -de -wo pö, 'ö
mɛ "wɛɛ -nu -wo nü 'ö- pö, kö -ya kë wo 'dhɛ 'ö bha, -a -bha =dhuëng 'ka,
kö -ya kë =dhɛng -mɛ 'ka. -A -wɔn 'gü,
-kwa kwa wë slëë kwa -de -wo "piϋ.
-Kwa dɔ -a -ya -dhɛ waa- pö -dhɛ 'ka.
'Pë 'ö -kë 'ö 'sëëdhɛ 'ö -kë
-Pamɛbhamɛ 'sëëdhɛ 'ö ya, 'ö -kë 'yö
bha. -Yö kë -sü 'ka -wo =plɛ 'gü. "Maa
"sɛ, Gbiaan =gwinng- "sɛ waa- 'Siiplöö
"sɛ, -a -nu -bha -bɛn -yö -ya -sü 'ka
"Gwɛɛtaa -wo 'gü, 'yö -wo "pɛpɛ 'ö

'Dannëng "sɛ 'gü, -a -nu -bha 'dhö
Blowo 'gü.
-Kwaa 'gü ma -së 'ka =dhɛ 'sëëdhɛ
ya 'yii kë kë "dhϋ doseng kö 'kwa kwa
-dewo doseng nü- draan-. -Yö -kë 'pö
"dhϋ kö -yö kwa "yan "pʋ, -yö kwa "tʋ
"pʋ kö 'kwa 'wɔn -taɔng -nu ma, kö
'kwa 'dho kë- 'wɔn -nu 'ö 'wo kë sië
=dɛɛ "kpʋngtaa, -a 'gbɛ -dhɛ 'gü tii,
"kɛɛ kö 'kwa 'wɔn 'gbɛ ma.
'Mɛ 'dhɛ 'ö 'wɔn 'bha 'dhö- -gɔ kö ya pö yi -dhɛ 'ö -gban kwaa- =Dan wo "sɛ 'gü -wɔn -bha, yii- 'drɛɛsü =nɛ:
08 bp 857 Abidjan 08. Bureau Dan. –
piöga –ma "nimlʋʋ 22 43 12 72 ‘ka.

Kwaa- =danwo pö "sɛ 'gü -wɔn
=Klang- -bha 'gbaannu 'ö- wo

=Klang- 'ö ma -zuglu -bha kwaa"pɛɛn -ta bha, =ya kë "bhadha -dede 'ka.
=Klang- -kɔ =gbaan "dhi ta, "kɛɛ kö 'sa
'sëëdhɛ -dhɔ -dede -yö kwaa- 'në -nu bha. Mɛ 'dhɛ -nu 'ö 'wo -kë =dhɛ -a -naa
mɛ -nu -wo "pɛɛn 'dhɛ 'ö -gblü 'yaa- 'ka,
-a –nu 'ka =wa woo 'në -nu bɔ- -nu 'gü
'dɔɔndhö. 'Mɛ 'ö mɛ 'yaa- -nu -gɔ, =wa
'to -wëësü. =Ya kë "dhϋ kö "sɛ =ya "pɛ

'gü -dedewo nü wo bha. "Sɛ -pɛ
'gü -kɔ -suu nu bha -wo 'në -nu
-kë zuë" "dhiϋ =wlüü" -mɛ -nu
'ka. -A -kë "dhϋ -sü bha- 'gü, 'mɛ
'ö "dhϋ -yö bhɛa" ö bha Atanna dhɛ kö -yö "ta kwaa- "sɛ -dhɛ, kö
"sɛ -gɔ "dhiϋ -mɛ -nu
-zo -yö bö -dedewo kwa -wɔn
-ta, kö
=klang- -wɔn bha, "siϋ -yö -ya -a

'gü. Kwaa do bha =klang- -wɔn 'yii kë
nu "vaandhö kwaa- "pɛɛn -ta. =Ya kë
"dhϋ 'züzü kö 'wɔn 'ö kwaa- "Kɔdivuaa sɛ
-bha =dɛɛ kö 'yii kë dankwëë, kö
kwaa- =klang- -wɔn "yan 'yii kë bhɔ
"vaandhö, -yö -dho kë kwaa- =yaoba "sɛ
-bha "gbɩɩ- yi =plɛɛ -bha. "Kwi -yë kë -mɛ
-nu 'waa woo kë 'gbɛ.

L’orthographe DAN
Voici ce que nous pouvons prendre pour
savoir lire et écrire en langue dan.
Les consonnes et les voyelles que vous ne
voyez pas ici sont les mêmes qu' en français.
Attention:
1. c, h, j, qu et x n'existent pas en dan.
2. r ne se trouve jamais au début d'un mot.
Voici le reste de l' alphabet :
Lettres Exemple
Traduction
Aa
"kaa
gale
An
"gan
tirer
Aan
saan
cadeau
aɔ
kaɔ
perdrix
aɔn
‘daɔnaraignée
bh
-bho
cabris
dh
dhe
mère
ee
=wee
sel
ɛ
"pɛ
déchirer
ɛɛ
=wɛɛ
moquerie
ɛn
-gɛn
pied
ɛɛn
=gblɛɛn
long

ëë
ën
ëën
ɛa
ɛan
gw
in
iin
ɩ
ɩɩ
kw
ng1
oo
ɔ
ɔɔ
ɔn
ɔɔn
ö
öö
u
un

"këë
'kën
=klëën
"kpɛa
gɛan"
-gwë
"bin
"iin
"wɩ
"gbɩɩ=kwaa
gbeng
-zoo
'pɔ
=wɔɔ
"yɔn
=yɔɔn
pö
töö
"su
bun

daba
rassasier
entourer
sec
scorpion
caillou
fleur
ou
parler
fort
main gauche
nuit
chenille
credit
singe
huile
sang
dire
panier
lune
tombeau

ü
üü
ün
üün
ϋ
ϋϋ
ʋ
ʋʋ

'gü
"güü
=blün
glüün
"gϋ
"bhϋϋ
"tʋ
"tʋʋ

intérieur
amère
miette
rouler
brûler
tarir
oreille
sauce

-Wo 'dho -kɔ ( Les tons )
très haut
haut
moyen
bas
très bas
très haut + très bas
haut + très bas
moyen + très bas saabas + très bas
moyen + très haut gɛan"

"dhü
'kɔ
dë
=zɛ
-dhɔ
"klang'yënngsavon
=gööscorpion

arbre
maison
père
termite
amour
singe
soleil
iroko

"Nimlʋʋ 001 –'Zë Zë -Kwɛ 2005	

'Wɔn 'ö -gban Diksiɔnngdhɛɛ 'sëëdhɛ -bha
'Sëëdhɛ, 'ö -wo kpö 'gbɛ, 'ö- 'dhɛ
"dhϋ -a 'klɔɔ- 'dodo dho kë- 'gü:
kwa -de -wo 'gü, "kwi -wo 'gü,
Dhuusi -wo 'gü, 'Glɛɛ- -wo 'gü,-a
wɔn -yö "sia-. -Wa -dhɛ "kwi -wo 'gü
diksiɔngdhɛɛ. M ɛ -nu –wa –yë
bha
'Sëëdhɛ 'ö "dhϋ bha, -a kë -sü zü yö -bho -kwɛ "gblü =plɛ waa- ö ga do naa 'ka. =Ya kë "dhϋ kö -a -kwɛ -yiisiö
-naa nü 'ö ya. Kwaa- -dhɛng -nu 'ö 'wo
-kë "Kwi "puu -nu 'ka, 'ö 'wo go "sɛgɔ

'ö 'wo- Dhuusi -kë -a 'gü, 'ö yë 'dhɛ
bha 'wo- "yan dɔ 'gbaandhö, nü 'ö 'wo
yë bha- -bha. -Wa mɛ do -dhɛ Vidrinö
Valanngtɛn 'ka, 'yö 'wo- mɛ do -dhɛ
Ana ƐƐmanö. 'Mɛ 'dhɛ -nu 'ö -nu "saa'gü -dedewo 'ö "kwi -nu bha 'wo nu
yë bha- kë bha, wo -mü Maagödhitö
Boli 'ö 'kwa- 'tɔ kpɔ 'Wɔnsë bha waaToma Beaatö 'ö =ya gun =ya =gwëë Gbiaa "sɛ 'gü, 'a -nu 'ka. =Dhuusi "kwi
-nu bha, woo do 'waa mü 'ö 'wo yë 'ö
"dhϋ bha- -bha. Kwa -dega -a 'në =plɛ

'wo -kë 'sëëdhɛ -slëëta -mɛ -nu 'ka
kwa -de -wo 'gü, wɛng- -nu nü yë bha
'wo- kë -sü 'ka -dedewo. -Wa mɛ do
-dhɛ =Kesɩ Dhifɔngsi. Yö nü waaVidrinö 'wo- -bha "Gwɛɛtaa -wo 'gü.
'Yö 'wo- mɛ do -dhɛ Lo Zafe. Yö nü
waa- Ana ƐƐmanö 'wo- -bha Blowo
'gü 'pö. =Ya 'go 'sëëdhɛ bha- 'gü, -a
"wɛɛ 'gbɛ 'bha -nu -wo mü 'ö 'wo- bha. -Kwaa 'gü ma =dhɛ 'sëëdhɛ "pɛpɛ
bha -wo -kë "dhϋ kö kwaa- =Danwo
'ya 'dho kë- -ga -bhaa 'gü -pë 'ka.

Kwaa- "Kɔdivuaa -sɛ 'gü -wɔn

'Wɔn 'ö -gban 'wëë- 'ö sü 1992 -bha -a -slëë 'gü -wɔn -bha

'Wɔn bha -yö -sü -kwɛ 'ö
'kwa go- 'gü ya, -a -bha "su
"suɩsiö -naa 'ö 'wo- -dhɛ
"kwi -wo 'gü sɛtangblë, -a dhɛkpaɔyi -kaɔng do ö ga
"saɔdo -bha. Kwa wë ya kë
'yënng- -wo -zian 'ka, kwaamɛ tii "sɛgɔ -nu 'ö 'wo mɛ
=kwaa 'gü, 'ö "Kwi -wo 'dhö
pö- 'gü, 'wo -kë: Benɛ,
Ginee, 'Kɔdivuaa-, Mali,
Niziɛɛ, Senegalë waa- Togo
'ka -a -naa 'wëë- -kɔ 'ö 'wo-dhɛ BCEAO bha, 'yö -kë -a gɔ -mɛ -nu 'gü -së kö "wëë-

"dhɛ "pɛpɛ -nu bha, -wo
slëë- 'gü. "Tϋng -blɛɛsü 'ö
'wo kë- -ya kö 'wɔn bha -yö
kë- 'ka, -a "dhiϋ -yö kë -to kwɛ 'ö -ziö ya, -a -kan -ta
"su 'ö 'wo- -dhɛ "kwi -wo
'gü Desangblö, -a "dhiϋ 'to yi 'ka. =Dhɛ 'ö go 'mü, 'yö
'wo- =plɛ -naa –ya 'zü. -A zü
-yö kë -bho zanvie do 'ö -ziö
ya, -a -dhɛkpaɔyi -kaɔng do
ö ga "saaga -naa 'ka, 'yö"dhiϋ 'dhö to "su 'dhɛ 'ö dɔ"piϋ, 'ö -kë 'zëzë 'ka kwa wo 'gü bha, -a -bha
dhɛkpaɔyi -kaɔng =plɛ ö ga
"sɔɔdhu -naa 'ka. =Ya 'go yö
–zë –a ‘gü -wo -dho "tϋng yaaga -naa -ya "iin 'waa

woo- -ya -ee, yö -zë 'kwaa'wɔn dɔ. =Ya kë -ya -pë 'ka
'zü, kö -yö -dho kë- -së. -A gɛn -mü =dhɛ 'wɔn bha 'yii
kë kë 'mɛ -nu 'ö 'wo "pɛɛn
'dhɛ 'ö -gblü 'dhö- 'ka, -a nu dha -wɔn 'ka. Mɛ 'gbɛ
'wii kë - a 'wɔn ma
"vaandhö. =Ya 'go mü, -a slëë 'gü -dhɛ "wɛɛ 'bha 'yaa
gun- -nu "sɔɔ kö -wo 'dho
mü. -A -kë "dhϋ -sü bha'gü, mɛ 'bha -nu -naa 'wëëzii bha, -yö -tun =kö -a -nu
-gɔ. -Ya kë pë see- -sü 'ka.
'Yö -më 'ö -kë =zɔɔ 'yö
'wëë- -gɔmɛ -nu bha, 'wopö 'wëë- "dhɛ -nu bha -wo
slëë 'gü ?

-Wa -pö =dhɛ 'ö =yɔɔ mü kö
'wɔn yaa kë -mɛ -nu -wo "slë -ya
sië 'wëë- "dhɛ zii -nu bha- -nu
'gü. 'Bha -nu yö, -yö -kë ü 'gü
=dhɛ 'wëë- -dede 'dhö, "kɛɛ kö
'yaa- 'ka 'sa.
'Kwa- pö "dhϋ kö kwa- -pö
=dhɛ 'wëë- "dhɛ zii -nu 'ö -kë:
'wëë- këng do "dhɛ, këng =plɛ
"dhɛ, këng "sɔɔdhu "dhɛ, "gblü
do waa- "gblü =plɛ "dhɛ -nu 'ka
bha, -wo slëë -sü 'ka- 'gü. Këng
=plɛ, këng -yiisiö, "gblü do waa"gblü =plɛ "dhɛ -dee -nu nü 'ö
'wo "sɛ -bha 'dede ya- 'gü. =Ya
'go mü -kaɔng -yiisiö "tanmaga yö mü, këng do -bha -yö mü.

“Kpʋngtaadhɛ -wɔn
Sudan: Zuë" 'waannu -wɔn

Sudan -sɛ bha, kwaa mɛ tii "sɛ -nu
'ö 'wo "dhuϋ- =yën bha, -a do -mü. -A
yi =ya =gwëë, -wo 'gü ma dhe 'yaa
gun -a 'gü -mɛ -nu 'wo "dhuϋ- =yën, 'ö
'wo -kë mɔɔ- 'sëëbho -mɛ -nu 'ka waa'mɛ -nu 'ö 'wo- -gɔ "sia- =yën 'ö 'wo kë =dheglizë 'gü -mɛ -nu waa- =geebë

-dhɔkëmɛ -nu 'ka, -a -nu =zinng 'gü
dha "yi -kwɛ -kaɔng =plɛ "piϋ. -A -kë
"dhϋ -sü bha- 'gü, mɛ 'ö 'wo =mɔɔ
"midhiɔng -bha -a -nu -gɔ -yö kë -to
"dhinaa 'ö "dhϋ bha- 'gü. "Kɛɛ -Zlan
nuwɛɛ, "sɛgɔ "gblϋgblϋ
-nu 'ö 'wo
"kpʋngtaa -wa -nu =zinng 'gü -dhiang

zë -së 'ka, zuë" 'waannudhe =ya nu
Sudan -sɛ bha- 'gü =tɔn. -Ziaanwo
=bidhong do 'ö 'wɔn 'ö -gban 'ko -wo
'gü ma dhe -bha -a "yan -nu -wo bhɔ
'gü, -yö -ya -sü 'ka -kɔ "pɛɛn =plɛ bha a -nu -bha 'ka -së 'ka. Kö zuë" waannu
–wɔn
–dede -mü.

‘Wɔn ‘ö –gban troo –nu –bha mɛ wɔkɔ -nu ‘gü
2

"Nimlʋʋ 001 –'Zë Zë -Kwɛ 2005	
-Dhɛkpaɔyi =plɛ ya- "piϋ, =badhong ‘kpii- do –yö kë –zuö mɛ tii "sɛgɔ ‘ö ‘wo- -dhɛ Dhaflikö di Sidö, -a ‘gü. –A zuö –gɛn –mü
=dhɛ -wo kë "dhϋ kö =badhong –zuö -mɛ "gbɩɩ- ‘ö dho kë- mɛ tii ‘në ‘ka, kö –yö dɔ. ‘Mɛ ‘ö kë =slɔɔ -yö –go mɛ tii "sɛ ‘ö –kë
Kamödhunö ‘ka, -a ‘gü. –Wa –dhɛ Eto.

'Wɔn yaa -ziizë 'ö 'wo- -dhɛ sunami Zapɔnng "sɛ 'gü
Sunami bha, "sɛ -bha =zii 'ö wo -kɔɔyi
=wlöö, 'ö- "dhiϋ =wlüü 'ka, 'ö- dɔ 'ka
dhang- -bha, 'ö- kpökpö -nu -blü 'ka -dhɛ
=gblɛn =gblɛn –nu 'gü, "vanvandhö =dhɛ
mɛ mɛ "yan "pɛɛn do gɔ zë

Sunami –bha pë see- -kɔ ‘bha –nu
=nɛ

'ö mɛbhɩɩ- -nu 'waa "tϋng =slɔɔ -dhɛ
yö kö -wo =dua, 'ö mɛ zë, 'ö pë =see
'ka -dedewo -kɔ suu =gban -suu =gban
'gü, yö -mü. -A -ga, 'yö 'pë bha 'ö mɛ
80.000 zë ‘sɛgɔ ‘ö -kë Donesi ‘ka- ‘gü,
mɛ 5000 zë Tailangdë, ‘yö Ɛndö mɛ
9000, Siilanga mɛ 29000, Bɛnggladɛsü
mɛ 2, Buuma mɛ 90, Tanzani mɛ 10,
Kenia mɛ 1, Somali mɛ 2000, Maldivö
mɛ 73, Malɛzi mɛ 66. Mɛbhɩɩ- -nu 'ö
'wo ga, -wo -gun -ziisü. 'Mɛ 'ö 'wo- -nu
bun bho -gblüga 'glëng- -glëng do 'gü,
-wo -gun mɛ "gblü këng =plɛ waa- mɛ
"gblü -kaɔng =plɛ (220.000). -A -kë
"dhϋ -sü bha- ziaan--ta, 'në "midhiɔng
-nu -wo mü =dɛɛ 'ö- -nu dë 'yaa 'dhö,
'ö- -nu dhe 'yaa 'dhö, 'ö pë =bhee
'yaa- -nu -gɔ, 'ö 'kɔ 'yaa 'dhö kö -wo wɔ -a -nu 'gü. -A -wɔn 'gü, 'ö nu 'ö yö
'ka =dɛɛ -bha, "bin 'ma -dhɛ -yö =kpaɔ,
'mɛ 'ö -ziö këng -ta -wa -nu bun -bho dhɛkpaɔyi -bha. 'Wɔn -wëësü -dede mü. =Dhɛ 'ö -kë "dhϋ, kwaa- mɛ tii "sɛ
'dhö, =Mlɛɛkɛɛn "sɛ 'dhö, -Flanngsii
"sɛ 'ö dho 'ö -da 'ka -a "wɛɛ 'bha -nu bha, -wo kë -ta -a -nu -dhɛ -bhöpë -nu,
sɔ

ziaan-	-ta
-nu waa- pë "wɛɛ 'bha -nu 'ka,
"kɛɛ yöö =gban 'gü -kwa kwa
"tϋng kë -a -nu -wɔn 'gü kwa zuë"
"piϋ. -Kwa bhɛa" -Zlan -dhɛ kö -yö
dɔ- -nu -gban -gɔ. Mɛbhɩɩdhe -nu
kwa do.

Mɛ =slɔɔ -pë -nu –wɔn

Sadhɛpta
-Kɔ -loo 'ko -ta do 'bha 'ö 'wo- -dhɛ Sadhɛpta, -yö -ya sü 'ka. "Kwi saa- nü 'ö- -pëkë.
'Mɛ 'ö- -gɔmɛ 'ka, -wa -dhɛ Pasitëë Tobo Ke Bɛɛnaa. Yö -go Dannëng "sɛ 'gü. Saa- -blɛɛsü 'ö Saadhɛpta 'ö -pëkë,
-a -wɔn "dhia -yö 'ma -sü 'ka -dedewo -a 'dhɔ -mɛ -nu 'gü.
-Kɔloo 'ko -ta bha -yö -ya -mëwɔn 'gü ? -Yö -ya "dhϋ kö -yö
kë "flɛɛ fiëëdhe kë -sü 'ka mɛbhɩɩ- -nu -gɔ. -A -gɛn -mü

-Ka Tailangdö –dhɛ -ga	sunami	

=dhɛ 'mɛ 'ö yë 'yaa gun- -nu -gɔ, 'ö 'wo yë kë sië =dɛɛ saa- pëkë -dhɛ bha- 'gü, -wo -mɔɔ këng -bha. =Ya kë "dhϋ kö -a -nu
-bha "flɛɛ "bhϋ fiëë =ya kë. Kö -kɔ -loo 'ko -ta -wɔn bha 'wɔn tiaandhe -mü. -Yö -së kö kwa -yɛɛbhaa -dhɛ -nu 'gü, 'wɔn 'ö
kwa "piϋ 'kwa- kë =naɔ -yö 'gü -pë 'ka "kaflɩɩ waa- kakao ziaan
'gü, 'kwa kwa "tϋng kë -a kë -sü 'gü.

"Kaflɩɩ waa- =kakao
=Ya 'go mü, yi ka -zo -bö =dhɛ =kakao "kidhʋng do sɔng -yö 'wëë- -kaɔng "saɔplɛ -zü, 'yö "kaflɩɩ -bha 'dhö -kaɔng -yiisiö -zü.
-A sɔng 'dhɛ 'ö sü "kwi -a "su 'ö -kë zanngvie 'ka -a -bha 'ö yö 'ka 'maasü 'ö nu sië ya- -bha, 'yö bha.

'Wɔn 'ö –gban -potaasü –wɔn -bha.
Sida, mɛ "trɔyaabho -yua
-Kɔ -loo 'ko -ta do 'bha –yö -ya -sü
'ka kwaa- 'Kɔtö Divuaa -sɛ ya 'gü, 'ö
'wo- -dhɛ DHƐPMASI.
'Mɛ -nu 'ö 'wo -kë =dhɛ -wo 'wɔn taɔng -nu -yö mɛ -nu -bha -kɔ suu

=gban -suu =gban "yan -dɔ "kwi -wo
'gü , 'ö 'wo wo 'ko dɔ -tiaandhe 'ka,
nü 'ö 'wo -kɔloo 'ko -ta bha- -ya. Wa -kë "dhϋ kö -wo mɛ -zo =kpaɔ,
kö sida -yua, mɛ suu yën -yua bha,

'kwa kwa -de 'kun- -gɔ. -A -kë "dhϋ -sü
bha- 'gü, -kwɛ 'ö 'kwa go- -gü ya, 'yö mɛ kɔ "gblʋʋ -gasü 'ö -kë gizamɛ 'ka bha, 'wo-ya. Mɛ 'gbɛ -dede -wo kë -nu kö -wo
gizamɛ bha -a kë wo -de -wo 'gü. =Danwo
3

"Nimlʋʋ 001 –'Zë Zë -Kwɛ 2005	
pö -mɛ -nu, Mëng' -nu, Gloo- -nu,
=Betee -nu, "Bawlɛɛ -nu, -wo 'ö =mɔɔ
-wo -kaɔng do ö ga "saaga -bha
kwaa- "sɛ ya- 'gü, mɛ -nu -wo kë -go a 'gü. Kwaa- "yʋʋ -mü, kwa 'tɔ -yö kë
-wo mɛ -nu =zinng 'gü. Kwa kë
gɛnyën.
-A do 'ö dho 'to kwa "yaan 'zü, yö
-mü =dhɛ 'sida bha, -a 'sü -kɔ -yö

'gbɛ. -A -blɛɛsü -mü =dhɛ gɔɔn- "iin
dhebë, -a -bha -tosɛa -kë =nëng 'gü
-sü 'ö -zaadhö, 'ö- 'dhɛ 'ö -wɩ -kɔkɔ
'ö- sü, 'ö- 'dhɛ 'ö -wɩ "kϋngkϋng 'ösü =dhɛ 'gbɛn -yö 'wɔn -kë bha, -a
'ka. =Ya 'go mü, "bɔn zë -sü 'ö 'wo- kë -dhaa 'në, 'iin 'laamö doseng 'ka
mɛ =gban kwi -bha, "iin "yuamɛ -nu
zua -sü 'ö pë dosengseng 'ka bha, -a

'ka. =Ya kë "dhϋ kö -kwa kwa -de 'kun 'wɔn
suu -nu bha, -a -nu kë -sü -gɔ.
=Ya'go mü ka -bha 'ka, kwa -mɔɔ -bha
'kwa sida -dhɛ =dhɛ kwa -de -wo 'gü
kpɛɛngdhö ?

'Wɔn 'ö -gban troo 'në -nu -bha
Pë "bin =plɛ ya -a -nu -ga -së -dede 'ka. -Wo -bhɔ wo 'kwëë-, "kɛɛ -a do -zë 'ka -dhɛ "saaga -ya -bha. -A -nu =mɔɔ-.

'Nëglɔɔn 'në do 'bha bha 'yö -gban =gee -gɔ. -Kpo 'ö 'wowo "dhɛɛdhö, 'yö- pö yöö "yɛdhɛ kë "siëë- 'ka mɛ -nu "yan
"dhiϋ "dhɛɛdhö 'mü kö mɛ -nu -wa pö ö "gbɩɩ-. -Aga kö
=gee bha =ya ö -kɔ ziö- -bha -blɛɛ 'gü, kö -yaa gën "kan, -

"Yɩɩ -wɔn

yaa lɔɔ =ya ö -gɛn yö- -ta. "Kaa 'ö 'mɛ bha -a zü -bha, -yaa zü kë
tii 'ka =ni. -A "dhiϋ -zian nü 'ö yöö ö -kɔ kpa- -ta, "iin -a zü kpö
nü yöö -a -gblɛɛn 'kpɔ -ee ? =Gee =de 'pö yaa- "piϋ 'ö ö -gɛn
'go -blɛɛ bha- -ta...

"Gwϋng
Kwa- -pö kwa -de -wo 'gü =dhɛ:
« -Gɔ 'yaa- kë "wɛɛ -ya -kë bhɔ -bha
kë 'gü. »
'Wɔn "pɛpɛ 'ö kwaa- "kwi dhɛng -nu 'ö -da 'ka kwa -dega -bha

'në -nu -bha 'wo- kë sië bha, -yö -kë
"dhϋ kwa nü kwa -wɔn 'gü. -A -kë "dhϋ
-sü bha- 'gü, kö -kwa dɔ kwa -de -gban
-gɔ. -Kwa kwa faan dɔ kwaa- 'sëëdhɛ nu bha- -nu -wɔn -bha. « 'Wo ü

'Sëëdhɛ -dee -nu -wo kë -sü 'ka. -A -blɛɛsü bha -wa -dhɛ 'WAA 'WƆN YAA
"YƆƆBHO 'WƆN YAA 'KA. -Wa dë -mɛ -dhɛ =Kesɩ Mɔyan. 'Sëëdhɛ bha dhiang -wo -nu
'ö 'wo- -gü, -wo -tiantiandhe -dedewo. Mɛ faan dɔ -wo -nu, mɛ =klang- kë -wo -nu, gleng -da 'në -nu -bha -wo -nu =gban -wa 'gü. -Yö -ya -sü 'ka =Danwo 'gü,
"gwɛɛtaawo 'gü. -A -pë -yö -kë "kwi "sɛ 'ö -kë =Dhusi 'ka, -a 'gü. -A "dhiϋ 'to -dhɛ
bha, -wo -nu bha -wo slëë -sü 'ka- 'gü "kwi -wo 'gü. Pë "bin 'ö -ta yö nü ‘ö –ya ka
wëëdhö bha.
=Ya 'go mü 'sëëdhɛ do 'bha -yö -wo -sü 'ka blowo 'gü. -Wa -dhɛ -Zuu 'gü bhuö dhɛ bo -kɔ. 'Sëëdhɛ =bhlëësü -mü -dedewo. -Kɔ 'ö dho kë- -bha kö ü "yan -nu 'ö -zio
'wɔn 'gü -gblü -bha "tϋng ya- 'gü, ü -zo -yö -gban, ü zuë" -yö lɔɔ nü- -dhiang zë.
-A -to =taama -sü -mü =dhɛ kwaa- -kwɛ 'dhö, "su waa- -dhɛkpaɔyi 'dhö, -a -nu
dhong 'sëëdhɛ -së do =ya yö "kpɛnng. -A 'tɔ -mü Sɔ 'yuögü =dhong- 'sëëdhɛ.
'Sëëdhɛ "pɛpɛ -nu 'ö 'wo bha -ka -dho -kpan -a -nu -bha -blɛɛsü 'gü, "Biya, 'Silö. A "nimlʋʋ -mü 22-43-12-72 'ka.
=Ya 'go mü ka -mɔɔ -a -bha 'ö 'ka -kpan -a -nu -bha "Maadhö "Zɛ Emadhiɛɛdhö gɔ, =dheglizö UEESO 'gü mü.
-Ka -mɔɔ -a -bha 'ö 'ka -kpan -a -bha 'pö 'Dannëngdhö =Dheglizö UEESO 'gü mü,
4
'sëëdhɛ
"dhɔɔdɔmɛ Gɔngɔ Zan- "piϋ.

=taadhɛ =yɔɔ sië kö bhii =de 'pö ü ü
'gblëëdhɛ =yɔɔ sië. »

Pë -Wlangda -sü

"Nimlʋʋ 001 –'Zë Zë -Kwɛ 2005	
	

‘Ka ka bo ‘sëëdhɛ ya- -wo pö –sü ‘ka, ‘wɔn ‘bha =ya kë ka –gɔ kö ‘ka pö yi –dhɛ, -ka ‘sëëdhɛ kë kö ‘ka bɔ.
Yii- ‘drɛsü –mü 08 BP 857 Abidjan 08 ‘ka. Tel. 22.43.12.72.
‘Mɛ -nu ‘ö ‘wo ‘sëëdhɛ ‘ö ya- -kë, wo –mü =Sai Zoziasü , "Dhɔɔgbö Zafe, =Kesɩ Mɔyan Dhifɔngsü, Valangtɛn Vidrinö
waa- Edhɛna Pɛdhɛkwalösökaya –nu ‘ka.

‘Ka yën ‘sëëdhɛ =nɛ -a pö –sü –bha –ka ka –bha –zotadhe –nu nu yi –dhë.
Yi ‘yan -yö ka –bha ‘sëëdhɛ -nu -gɔ kö ‘ka- bɔ yi –dhë.
Mɛ -nu ‘wo ‘sëëdhɛ ‘ö =nɛ -a =bɛɛn –an ‘tɔ ‘wo =nɛ Zoziasü Saigbö, -Kese Mɔyan, Zafe ‘Dhɔɔgbö, Valangtɛn
Vidrinö.
Yi –bha ‘sëëdhɛ kë –dhɛ ‘nimlo ‘ö =nɛ : SIL 08 BP 857 Abidjan 08 Tel : 22 43 12 72

5

