"Nimlʋʋ : 25 "Su : -Gbekɔ -Kwɛ : 2008

		

"Su -bha 'sëëdhɛ -mü		"Gwɛɛtaawo	

'WƆN -TAƆNG -MA 'GÜ 'SËËDHƐ

Dhiang -nu ‘ö ‘kwa dho -kpan -a -nu -bha, -a -nu -gɔ -nu =nɛ :

Kwaa- ‘në do ‘ö =ya kë didhɛtëë ‘kpii- do ‘ka “Kɔdivuaa
-Pamɛamɛ -bha ‘dho ‘ö wo “kwi “sɛ ‘gü =Dhusi (“Sɛnng ‘Petëësibuu)
Dhebë -nu -bha zuadhe ‘ö -gban “trüüng -yua -bha
̈

Kwaa- =danwo pö "sɛ 'gü -wɔn

Kwaa- "yʋʋ -mü
￹

-Më ‘ö ‘kwa- “yʋʋ sü ?
-Ka -dhɛga ! -Kwɛ do ‘ö
‘kwa- ‘gü ya kwa -Zlaan
nuwɛɛ -bho -dedewo.
Kwa kë- -ma yuënggü
=dhɛ kwaa- ‘në do =ya
kë ‘wɔn “pɛpɛ ‘ö -gban
kuranng -wɔn waa“sënng, diama ‘ö -da
‘ka -a “wɛɛ ‘bha -nu
-bha kwaa- “Kɔdivuaa
-sɛ ya- ‘gü bha, kwa -de
ga -a ‘në do =ya kë
didhɛtëë ‘ka -a =gban
“pɛpɛ -gɔ “dhiʋ̈ , ‘ö ‘wo-dhɛ -Dhuaa “Zɔɔmi.

-A ‘dhɛ ‘ö ya ‘zü, ‘wɔn
do bha, -a ‘bha -mü.
“Su do ‘ö -kë -Gbekɔ ‘ka
‘ö “kwi ‘dhö- -dhɛ zue
‘ö
ya,
-a
-bha
-dhɛkpaɔyi -kaɔng do ö
ga do (11) bha- ‘ka,
kwaa- “sɛ -gɔ “dhiʋ̈ -mɛ
‘ö
-kë
Plezidanng
Gbagbo Loranng ‘ka
bha, -yö kë kwaa- ‘në
do ‘ö ‘wo- -dhɛ
kolonɛlö
‘Magbli
Dhifɔnngsü ‘ö -kë =la
-mɛ ‘kpii- ‘ka bha, -waa
-ya -duɛɛ ‘kpii- -dede

‘gü ‘Biya. “Duangdhiʋ̈
“pɛpɛ ‘ö ‘wo “Kɔdivuaa
bha, yö =në ya kë -a -nu
-bha didhɛtëë ‘ö- -nu
=gban “pɛpɛ -gɔta, -a
‘ka. -Yö -yö mɛ -blɛɛsü
‘ö gun Yanmiɛɛ Kona
‘ka bha, =në- ziaandhö.
‘Wɔn bha- -kë “dhʋ̈ -sü
bha ‘gü, Danwo pö -mɛ
-nu ‘gbɛ -dede -wo kë
-dho Plesidanng nuwɛɛ
-dhɛ
‘gü.
Kwaa=dhuutii ‘ö -kë -Tia
‘Zakö ‘ka -yö kë “yi -kpɔ
Gbagbo -bha. ‘Mɛ ‘ö

‘wo kë dho bha, -a -nu
-yö “dhiʋ̈ -mɛ =në gun
Due Omɛɛ Misiɛlë ‘ö
-kë
dhiangdhüsümɛ
(avoka) -nu =gban
-gɔmɛ ‘ka “Kɔdivuaa
-dhɛ ya ‘gü bha -a ‘ka.
‘Wɔn bha -yö kë -dhi
-Gbagbo -dhɛ -dedewo.
=Ya kë “dhʋ̈ kö kwa
-Zlaan nuwɛɛ -bha
-dedewo.
.

L’orthographe DAN
Voici ce que nous pouvons utiliser pour
savoir lire et écrire en langue dan.
Les consonnes et les voyelles que vous ne
voyez pas ici sont les mêmes qu' en français.
Attention:
1. c, h, j, qu et x n'existent pas en dan.
2. r ne se trouve jamais au début d'un mot.
Voici le reste de l' alphabet :
Lettres Exemple
Traduction
Aa
"kaa
gale
An
"gan
tirer
Aan
saan
cadeau
aɔ
kaɔ
perdrix
aɔn
‘daɔnaraignée
bh
-bho
cabris
dh
dhe
mère
ee
=wee
sel
ɛ
"pɛ
déchirer
ɛɛ
=wɛɛ
moquerie
Kwaa"Kɔdivuaa
-sɛ 'gü -wɔn
ɛn
-gɛn
pied
ɛɛn
=gblɛɛn
long
ë
pë
chose

ëë
ën
ëën
ɛa
ɛan
gw
in
iin
ɩ
ɩɩ
kw
ng1
oo
ɔ
ɔn
ɔɔn
ö
öö
u
un
uun

"këë
'kën
=klëën
"kpɛa
gɛan"
-gwë
"bin
"iin
"wɩ
"gbɩɩ=kwaa
gbeng
-zoo
'pɔ
"yɔn
=yɔɔn
pö
töö
"su
bun
=yuun

daba
rassasier
entourer
sec
scorpion
caillou
fleur
ou
parler
fort
main gauche
nuit
chenille
credit
huile
sang
dire
panier
lune
tombeau
asticot

ü
'gü
intérieur
üü
"güü
amère
ün
=blün
miette
üün
glüün
rouler
ϋ
"gϋ
brûler
ϋϋ
"bhϋϋ
tarir
ʋ
"tʋ
oreille
ʋʋ
"tʋʋ
sauce
-Wo 'dho -kɔ ( Les tons )
très haut
haut
moyen
bas
très bas
très haut + très bas
haut + très bas
moyen + très bas saabas + très bas
moyen + très haut gɛan"
moyen + haut

"dhü
'kɔ
dë
=zɛ
-dhɔ
"klang'yënngsavon
=gööscorpion
kpuu'

arbre
maison
père
termite
amour
singe
soleil
iroko
souche

"Nimlʋʋ 25

Dhioo

"Su : -Gbekɔ

-Kwɛ : 2008

'Wɔn 'ö -gban =klang- -nu -bha
'ö

-Kwaa “Kɔdivua -sɛ ‘gü -wɔn

‘Wɔn ‘ö -gban “dhɔɔ -dɔ -kpinng “dhiʋ̈ -mɛ -nu -bha
‘Wɔn ‘dhɛ ‘ö ya, -yö
-dho mɛ “pɛpɛ ‘kö ‘wo
-kë “dhɔɔ dɔ -mɛ -nu ‘ka
-kpinng “dhiʋ̈ -dhɛ -nu,
ziaan -gbeng =taa -dhɛ
(karöfuu) -nu ‘gü bha,
=në-nu
“piʋ̈
‘gbaandhö.
“Su ‘ö -kë -gbekɔ ‘ka ya,
-a -bha -dhɛkpaɔyi
“saɔplɛ bha, ‘yö =zang
-nu ‘dhö, =polisü -nu
‘dhö, ‘wo- pö =dhɛ mɛ
‘bha ‘ya ‘dho- pö ‘ö
“dhɔɔdɔ =taa yö -bha

-kpinng “dhiʋ̈ -dhɛ -zë
-a “wɛɛ ‘bha ‘gü ‘zü
tongtongdhö. =Ya kë
‘Biya, “dhɔɔ -dɔ -kɔ
“dhiʋ̈ -mɛ -nu ‘wo dɔ
-nu wo -kpinng “dhiʋ̈ ‘ö
‘wo- -nu -dhɛ “kwi -wo
‘gü ‘banabana (‘bana
‘bana) waa- ‘mɛ ‘dhɛ
-nu ‘ö ‘wo -ya -tabɛdhi
-nu -bha bha, ‘mɛ “ʋʋ
‘mɛ ‘ö ‘wo- kun =taa
yö- -bha kö “dhɔɔ
=kwɛɛ- -ya -gɔ, -wo
-dho -a ‘kun -a -mɛ -gɔ

‘ö- -mɛ ‘dhö -ya mü ‘ö
“dhamadhi -slaa. -A zü
-yö -dho bho ‘wëë“gblü
këng
do
(500.000) -ta ‘ö dho ‘ö
yö‘ka
“miliɔnng
“saɔdo -bha. ‘Pë ‘ö- -mɛ
yöö- ‘go =zang =plöö,
‘yö bha. =Ya ‘gö mü, -a
-mɛ -yö -dho -kaso kë.
“Dhɔɔ =kwɛɛ- -nu ‘ö
‘wo dho- -nu ‘kun- “dhʋ̈
bha, =taama, -wo -dho
-a -nu nu- -wëë -mɛ -nu
=në -nu -dhɛ “wɛɛwɛ.

=Ya kë “dhʋ̈ kö -kwaa
‘gü ma -së ‘ka. ‘Mɛɛ “ʋʋ
‘mɛ ‘ü ‘wɔn bha- ma ü
-yɛɛbhaa, “iin mɛ ‘bha
-ta, ‘ö ‘ü -kë -zë wo
“dhɔɔ dɔ -mɛ -nu bha,
-a mɛ do ‘ka, ü -de ‘to
=bhlëë ‘gü kö =zang -nu
‘wa ‘dho ü -wëëdhɛ
bho- “wɛɛwɛ.

"Kpʋngtaadhɛ -wɔn -bha
‘Wɔn ‘ö -Pamɛamɛ “yan -yö dɔ- ‘gü “kwii “puu “sɛ ‘gü

‘Sɛnngtë
‘Petëësibuu

“Sɛgɔ -nu ‘ö ‘gü
“gbɩɩdhɛ ‘ö- -nu gɔ
=dɛɛ “kpʋngtaadhɛ -to
“dhʋ̈ -sü ‘gü bha, -a do
-mü =Dhusi “sɛ ‘ka. -A
-bha ‘Pö- ‘kpii- -mü
Mɔsku ‘ka. =Ya ‘go mü
‘yö
“Sɛnng
‘Petëësibuu ‘ö dɔ mü.
-A ‘Petëësibuu yaan-bha -dede bha ‘yö
“kwi gɔn ‘ö -kë
Valanngtɛn
Vidrinö
‘ka, waa- ö bha dhebë
‘ö
-kë
Elɛna

Pɛlɛkwalösökaya.‘ka,
‘ö ‘wo -kë =klang“gblʋ̈ gblʋ̈ -nu ‘wo
Nivɛɛsite mü,-a -nu
-gɔmɛ -nu ‘bha ‘ka,
“kɛɛ ‘ö ‘wo -kë kwazuudhalö, naɔ -ma ‘gü
‘sëëdhɛ,
-Pamɛamɛ
“taɔngdë -nu ‘ka “sɛ
bha- ‘gü bha, ‘wo -ya
-sü ‘ka -dhɛ bha- ‘gü.
Wo =në ‘ö “su ‘ö -kë
-gbekɔ ‘ka ‘ö “Kwi -ya
-dhɛ zue bha, ‘wo
-Pamɛamɛ -bɛnzëmɛ
2

‘kpii- ‘ö -kë =Kesɩ
Dhifɔnngsü ‘ka bha, -a
-dhɛ ‘ka wo -gɔ “sɛ
bha- ‘gü mü kö ‘sëëdhɛ
‘kpii‘ö
-kë
disiɔngdhɛɛ, -wo kpö
kpö -nu -ta “pʋ
‘sëëdhɛ ‘ka, ‘ö -a -yö
“kpɛnng -wɔn ‘dhö
‘dhö
-yrü
(desanngblëë)
-bha
=dhɛkpaɔyi
-kaɔng
=plɛ ö ga “saɔplɛ (27)
‘ka -kwɛ (2008) ya- ‘gü,
“Maadhö bha, kö ‘wo-

-yë -totaamasü “dhiʋ̈
ta- ‘ka. =Kesɩ -yö kë
-dho ‘ö yë bha ‘wo“dhiʋ̈ ta ‘pö =dhɛ -kɔ
bha- ‘dhö.
Kwaa- ‘në =Kesɩ bha,
“kwi -nu bha -wo kë-dhɛng -bun ö bun -kɔ ta -dedewo... -Dhɛ
-sɛngbë -nu ‘kö ‘wo mɛ
“yan -bha kun “Sɛnng
‘Petëësibuu -pö bha‘gü, -wo kë -niëë -a
‘kpiidhɛ ‘gü.

"Nimlʋʋ 25

Valanngtɛn bha, ‘wɔn
‘ö -gban danwo -bha,
-a -wɔn “dhia -dede -ya
‘gü. -Yö kë- -zɔn “dhʋ̈ a -dhɛng ‘bun -kɔ ‘gü, a -zɔn “dhʋ̈ ‘ö “tɛɛbë nu
- dhɛ =dhɛ ö zuë” =nii
-yö -da -sü ‘ka ö bha
-kë kwa “piʋ̈ -sü bha‘gü.=Dhusi -mɛ -nu

"su : -Gbekɔ

‘dhɛ ‘ö -kë =dhɛ -wo
=Kesɩ ‘nu -blɛɛsü =dhɛ
: Valanngtɛn -bha
dhebë Elɛna ‘dhö,
“Anaa ‘ö yöö =de ‘pö
‘ö disiɔngnɛɛ Blwo kë
sië waa- “Dhɔɔ gbö
Zafe ‘dhö bha, -a ‘dhö,
Nadinë ‘ö Klaa” -wo
draan- sië (yö =në kë
nu dɔ- =Kesɩ -gɔ -ziaan

-Kwɛ : 2008	

‘viɔnngso Mɔsku) -a
‘dhö, Valanngtɛn ‘dhu
‘wo- -dhɛ Sogolɔnng
waa=Madhi
‘ö
zuudhalö ‘kpii- ‘ö ‘wo-dhɛ mü Metro, -a
dëmɛ ‘dhu ‘ka, -a ‘dhö,
-wo kë wo -ya =kesɩ
-dhɛng -bha -së, ‘ö
dho- ‘ka “dhʋ̈ ‘ö -da
‘ka Elɛna ‘dhu ‘wo- -

dhɛ Vaavaara ‘ö waa=Kesɩ -nu ‘wo gun ‘kɔ
do ‘gü, -a ‘dhö, -a -bha.
Valanngtɛn -yö kwa
faan -dɔ -dedewo kö
‘kwa kwa -dewo ‘kun
“gbɩɩ-. Kwa ‘gü ‘ya ‘dho
ga-.
.

doseng ‘ka =plɛ. Dɔ ‘ö
‘kwa wo =dɛɛ ya, ‘Biya
“pɛɛn -ta, yö =në mɛ
‘gbɛ ‘dhö- ta -sü ‘ka. -A
‘pö- -mɛ -nu oo-, -a ‘mɛ
-nu ‘wo “kwi =plöö oo-,
-wa ta -sü ‘gü -ziisü.

“dhɔɔ -nu dɔ. ‘Kwa ‘kekë -kwaa -mlü -nu ‘kun
-së. ‘Kwa- ‘dho pë -nu
-kpa ‘ö- -kpɛa -nu -wo
to ‘ö ‘kwa- -nu =wɛnng.
Pë see- “tʋ̈ ng ‘yaa mü
‘ö ‘kwa dɔ- ‘ka ya.

=Ya ‘go yö -zë ‘gü, ka
-mɔɔ- -bha ‘pö ‘ö ‘ka
-mlü -bhlaa “gblʋ̈ gblʋ̈
-nu kpɔ ‘ö ‘ka- -mlü

Kö ‘kwa- ‘gü ma kö
‘kwa =gwëë bha ‘aa -yö
kë
-oo?

Mɛ =slɔɔ -pë -nu -wɔn
‘Wɔn ‘ö -gban ‘zü -dhöö ta -wɔn -bha
N dheebhang, n dë -nu,
-a ‘dhɛ ‘ö ya -Pamɛamɛ
-yaa -blɛɛsü pö, ‘yö ‘go
sië ‘mü ‘yö- ‘bha pö sië
ya.
“Tʋ̈ ng ‘ö ‘kwa dɔ- ‘gü ya
mɛ ‘yaa mɛ “tʋ̈ ng kë ta
-pë doseng ta -sü ‘gü.
Yö =në ‘kwa- -kë, “iin ‘ö
kwa dë -nu ‘wo- -kë ‘yö
“kaflɩɩ waa- =kakao -nu
bha -ö -waa wo ya,

-tosɛa =ya kë kwa -bha
“gbɩɩ- -dedewo kwaa“pɛɛn -nu -ta bha. -A
-wɔn ‘gü, ‘mɛ ‘kö pë ta
-dhɛ -zë, -a ‘bha ‘dhö ü
-gɔ, kö -bhö ü ‘gü dɔ
“gbɩɩ- kö ‘ü -dhöö -dhü
ta. =Trɔɔn ‘ö- ‘gü, -a
dhiang
‘yaa
zë
-dedewo. -A -gɛn -mü
=dhɛ kö -yö yö- -bha, ü“yi
-bho
“dhɔɔgɔ

'Wɔn 'ö -gban -potaasü -wɔn -bha.

Zuadhe ‘ö -gban “trüüng -yua -bha
“Trüüng -yua
bha, “yua yaa -dede
-mü. -A -wɔn ‘gü,
zuadhe
bha
-a
-blɛɛsü -yö kë -kë
“su ‘ö -kë -gblɔdhe
(‘mɛ-) ‘ka bha- ‘gü.
-Pamɛamɛ
-yaa
-blɛɛsü -dhiang zë.
‘Wɔn -yö -gban
“kʋbhɩ
-kaɔng
“sɔɔdhu ‘ö ga -yiisiö
(54) -bha. “Kɛɛ ‘yö
-gban dhebë -nu
doseng =në- -nu
-bha. -A -nu -kwɛ zü

-yö -bho -kaɔng do ö
“sɔɔdhu (15) -ta ‘ö yö‘ka -kaɔng -yiisiö ‘ö ga
“suɩsiö (49) -bha.
Zuadhe bha -a “dhiʋ̈
-yö -dho ‘to- Zanngvie
‘ö nu- -naa ya, -a ga
-yi -bha. Kö dhebë
“ʋʋ dhebë ‘kö ‘bha
‘wɔn ‘kö bha- ma,
‘dho kö -wo ü zua.
-Wa -kë “wɛɛwɛ.
‘Bhaa ‘wëëga do nu.
Dhebë -nu ‘ö -waa
-nu zua ‘nu, =wa
=mɔɔ
“miliɔnng

-yaaga waa- ö ‘gbu -ta.
Mɛ ‘bha -nu -wa -pö
=dhɛ =ya kë “dhʋ̈ kö
‘waa woo ‘në ‘kpɔ ‘zü,
kö mɛ “wɛɛ ‘bha -nu
-wa pö sië ‘zü =dhɛ =ya
kë “dhʋ̈ kö woo ‘në ‘kpɔ
-sü yöö ziö -naa ‘gü. “Iin
kö ‘gü ‘ö- -nu -bha bha
yöö ‘gö- -nu -bha. “Iin
‘zü kö ‘gu ‘ö- -nu -bha
bha, yöö ‘dho =taama.
=Sua -mü dhiang “pɛpɛ
bha- =gban ‘ka. -Wa -kë
“dhʋ̈ kö -wo ka -din
yën, “kɛɛ ‘ka ‘dho ka “tʋ

3

‘to- -nu -wo -bha. -Kɔlookota
‘kpii- do ‘bha -yö “kpʋngtaa
‘wo- -dhɛ INISƐFË (UNICef)
-a ‘gü mi do ‘ö dɔktëë ‘ka -ya
-pö kwa -dhɛ “dhʋ̈ .
“Sɛgɔ “gblʋ̈gblʋ̈ -kaɔng
=plɛ ö ga “sɛaplɛ (27) =në ‘ö
‘wo “kpʋngtaa ‘ö “trüüng
-yua bha ‘ö dhebë -nu -bha
-a -nu ‘gü. Kwaa- “Kɔdivuaa
-sɛ -ya -nu kpö ‘gü.
“Yua ‘ö bha ‘në -nu -wa
-sü wo dhe -nu -bha. =Ya kë
“dhʋ̈ kö dhebë -nu -ka ‘dho
ka zua- =dhɔtrɔɔ =plöö -dhɛ
‘ö ka “sɔɔ -a ‘gü.

"Nimlʋʋ 25

.

"Su : -Gbekɔ

-Kwɛ : 2008

'Wɔn 'ö -gban troo -nu -bha mɛ wɔkɔ -nu 'gü

-Pamɛamɛ -bha ‘dho ‘ö- wo zuudhalö ‘kpii- do ‘wo- -dhɛ Metro -a =tuuabho
Metro bha, Valanngtɛn
Vydrine -ya gun yaa-dhiang zë =Kesɩ -dhɛ
‘nu “Kɔdivuu. “Kɛɛ ‘wɔn
‘ö mɛ ‘dhö ma, ‘waa
‘wɔn ‘ö mɛ ‘dhö -kpan
-a -bha, ‘waa do. -A wɔn ‘gü =Kesɩ -yö kë dho Metro mü “dhʋ̈ kö
‘ö ‘wɔn ‘suaan- bho, ‘ö
dhɛa” ‘kpɔ -nu kë
Metro
dëmɛ
waa
zuudhalisi -nu ‘wo mü
-a -nu -gɔ.

=Dhɛ ‘ö -kë =dhɛ =Kesɩ
yöö do ‘yaa =mɔɔ- -bha
kö ‘ö ‘dho, -a -nu -wo ‘ö
“sɛ bha- ‘gü, -a ma ‘ö
yaa- wo, ‘ö ‘go ‘mü ‘ö
woo =de ‘pö ‘waa “kwi
-wo ma bha, -a -wɔn ‘gü
‘yö, Metro dëmɛ ‘kpii‘ö mü, -a ‘dhu ‘wo- -dhɛ
=Madhi, ‘ö =klang‘kpii- “dhiʋ̈ Nivɛɛsite
mü, “kɛɛ ‘ö yö -zë ‘ö
“kwi -wo ma bha, ‘ö we -a -bha kö ‘ö ‘dho
=Kesɩ dɔ-.

Zuudhalisi -nu ‘wo mü
waa- =Kesɩ -nu -bha
-kpan ‘kwëë- -sü -yö
-gun ‘wɔn “dhia -sü
-dede ‘ka. -A “dhia -yö
kë -ma -a -nu ‘gü, -a ma
‘wo- wo =dhɛ =Kesɩ -yö
zuudha do kë -sü -bha
“Kɔdivuaa, -a -wɔn ‘gü.Ziaawo “siasia bha, -wo
kë =Kesɩ vite kö -yö nu a -nu -gɔ mü -dhɛkpaɔyi
do bha- ‘ka yɛɛn” “piʋ̈ ,
kö ‘wo “gbɛɛta -zë. “Kɛɛ
=Kesɩ waa- =Madhi -nu

-bha “tʋ̈ ng -wɔn ‘ko sɔn, -wo kë- -ya =taama
-gɔ.
‘Wɔn -nu ‘ö =Kesɩ “yan
ö dɔ- ‘gü mü, dhɛa ‘kpɔ
‘bha -nu ‘ö ‘wo kpɔ wo
‘ko -nu -gɔ, kwa -dho
-kpan -a -nu -bha
-Pamɛamɛ “nimlɔɔ “dhɛ
‘ö =taama ‘gü.

"Yɩɩ -wɔn
-A -bha -yö -së “kɛɛ ‘yaa- ‘wɔn dɔ- ‘ka
Gɔndënë bha, -wa -dhɛ “flɛɛdhɛya. ‘Mɛ bha ‘pë ‘ö gun- -gɔ =dhɛ sɔ ‘dhö, ‘yö gun- -bha -blɛɛ doseng ‘ka.
“Bhɛɛ ‘yaa ‘dhö, =pang ‘yaa ‘dhö, =sabha ‘bhaa ‘dhö. ‘Mɛ bha =ya kë, =ya kë, ‘yö =ya -Zlaan ‘tɔ -siö -yaa
pö : «“Eke -Zlaan ‘Atanna ! -më ‘ö ‘a- -kë ü ‘ka =tɔn. -Wëë ‘ö ‘a- ‘gü ya, ‘bhaa- yö -ee ? N ga -sü -ziaan
fiëë- -yö -dhö -tosɛa suu ya- -bha...»
-Dhɛkpaɔyi do ‘ka, ‘yö gun ‘dho sië -dhɛ ‘bha ‘gü, ‘yö -kpan “manggloo -dhü do -bha -kpinng “dhiʋ̈ kö- mɛ
-nu =wa pëkë (tan), ‘yö- “dhia -yö ma- ‘gü -dedewo, ‘yö ö bha -blɛɛ bha bho ‘mü ‘ö -ziö pë ‘gü manggloo
-dhü bha- =wlöö, ‘yö -da ö =geebɔɔ -dhü (‘kpee-) -dede ‘ka “manggloo ‘gü, ‘yö -ya ö -de “dhia bho -sü
-bha “manggloo -bhösü ‘ka -wëëwëësü =dhɛ mɛ -yö -më -kë.
“Kɛɛ -kaaga, ‘ö dho -dhɛ -ga kö mɛ do ‘bha bha, =ya nu “manggloo -dhü bha- =wlöö kö -ya pö sië :
«Yaa’, n pia” -ya dhi. -Zlaan ü -dhö -dedewo. ‘Bha n kë -blɛɛ =slɔɔ -mɛ ‘ka =dɛɛ ! ‘A ü ‘tɔ -yö bhɔ =dhɛɛ
‘Atanna !» “Siasiabha kö ‘mɛ bha =ya lɔɔ =ya -blɛɛ “vlʋʋ dɔ ‘mɛ ‘ö -wɩ bha- =kwɛɛ-. Kö -yaa pö :«Ma -blɛɛ
-mü. Ü pia” “wɛɛ ‘bha ‘yii dhi.» ‘Yö ‘mɛ ‘dhɛ bha ‘ö- pö : «-ƐƐ ! Bhi -zë ü -bha -yö -së -dhe, -blɛɛ -yö ü -gɔ
‘yö ‘ü- bho ‘mü. Ma -zë -a “wɛɛ ‘bha ‘yaa n -gɔ.» ‘Mɛ ‘ö -blɛɛ ‘dhö gun- -gɔ bha, =dhɛ ‘ö to ö do ‘ka ‘yöpö : «’Ya ! =A ‘wɔn ya n -bha -ziaan fiëë -yö -dhö -wa !»
-Tosɛa bha -yö “dhʋ̈ . Bhi ‘ö ‘ü pö -naa -Zlaan -zo =ya bhɔ ü ‘ka bha, ü -bha -yö -së ‘ö -ziö ‘ka mɛ ‘bha -nu
-bha -ta. ‘Bha ‘dho ü “kaa bho-. “Kaa bho -mɛ -dhɔ ‘yaa -Zlaan kë.
=Kesɩ Dhifɔnngsü

“Gwënng

«"Siϋ kpuu’ -mɛ =në ‘ö wü "mëng -mɛ -zo -gban.» -Pamɛamɛ -yaa pö “dhʋ̈ kö -ya -pö =dhɛ ‘kwa
kwa ‘ko -nu faan, ‘kwa kwa ‘ko -nu -ta ‘kun -tosɛa ‘gü.
4

"Nimlʋʋ 25

"su : -Gbekɔ

-Kwɛ : 2008	

Pë -Wlangda -sü
‘Fɛtö, ‘fɛtö, ‘fɛtö : N dhe -nu, n -dë -nu, n dheebhang “pɛpɛ ‘ö ‘ka -kë danwo pö -mɛ -nu ‘ka, Pamɛamɛ -ya -pö kwa -dhɛ =dhɛ kwaa- ‘fɛtö “iin troo ‘kpii- -yö -dhö “su ‘ö -kë -yrü, ‘ö mɛ ‘bha -nu ‘wo-dhɛ ‘zü -buu -saa “kɛɛ ‘ö “kwi -zë ‘ö- -dhɛ desanngblë bha, -a -bha -dhɛkpaɔyi -kaɔng =plɛ ö ga “saɔdo
(26) waa- ö ga “saɔplɛ (27) bha, -a ‘ka “Maadhö -kwɛ do ‘ö yö -a ‘gü. ‘Fɛtö bha -yö -gban kwa -dewo
‘sëëdhɛ ‘gbɛ -dede ‘ö woo zun “kpɛnng -a -nu -wɔn -bha. =Ya kë “dhʋ,̈ kö -ka ka baa- -dedewo. Kwaa-dhɛng -nu ‘gbɛ -wo -dho ‘go- “sɛ “wɛɛ ‘gbɛ -nu ‘ gü ‘ö ‘wo nu.

‘Ka ka bo ‘sëëdhɛ ya- -wo pö -sü ‘ka, ‘wɔn ‘bha =ya kë ka -gɔ kö ‘ka pö yi -dhɛ, -ka ‘sëëdhɛ kë kö ‘ka bɔ. Yii- ‘drɛsü
-mü 08 BP 857 Abidjan 08 ‘ka. Tel. 08 18 08 88 / 06 39 04 88
‘Mɛ -nu ‘ö ‘wo ‘sëëdhɛ ‘ö ya- -kë, wo -mü =Sai Zoziasü , "Dhɔɔgbö Zafe, =Kesɩ Mɔyan Dhifɔnngsü, Valanngtɛn Vidrinö
waa- Elɛna Pɛlɛkwalösökaya ‘ö- -nu =gban =plɛ ‘wo go Dhusi ‘ö -da “Anɛsü ‘ö go ‘Suisü , -a -nu ‘ka.

5

"Nimlʋʋ : 25 "Su : -Gbekɔ -Kwɛ : 2008

		

"Su -bha 'sëëdhɛ -mü		"Gwɛɛtaawo	

